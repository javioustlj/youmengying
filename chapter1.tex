\chapter{卷上}

\begin{yulu}{读书宜分四时}
读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。
\begin{comments}
曹秋岳曰：“可想见其南面百城 时。” \\
庞笔奴曰：“读《幽梦影》则春、夏、秋、冬，无时不宜。”
\end{comments}
\end{yulu}

\begin{yulu}{独读与共读}
经传宜独坐读；史鉴宜与友共读。
\begin{comments}
孙恺似曰：“深得此中真趣，固难为不知者道。” \\
王景州曰：“如无好友，即红友亦可。”
\end{comments}
\end{yulu}

\begin{yulu}{善恶论}
无善无恶是圣人〈如：“帝力何有于我”，“杀之而不怨，利之而不庸”；“以直报怨，以德报德”；“一介不与，一介不取”之类〉，善多恶少是贤者〈如：颜子“不贰过，有不善未尝不知”；子路，“人告有过则喜”之类〉，善少恶多是庸人，有恶无善是小人〈其偶为善处，亦必有所为〉，有善无恶是仙佛〈其所谓善，亦非吾儒之所谓善也〉。
\begin{comments}
黄九烟曰：“今人‘一介不与’者甚多，普天之下皆半边圣人也。‘利之不庸’者亦复不少。” \\
江含征曰：“先恶后善是回头人，先善后恶是两截人。” \\
殷日戒曰：“貌善而心恶者是奸人，亦当分别。” \\
冒青若曰：“昔人云：‘善可为而不可为。’唐解元诗云：‘善亦懒为何况恶!’当于有无多少中，更进一层。”
\end{comments}
\end{yulu}

\begin{yulu}{人物有一知己可无恨}
天下有一人知己，可以不恨。不独人也，物亦有之。如菊以渊明为知己，梅以和靖为知己，竹以子猷为知己，莲以濂溪为知己，桃以避秦人为知己，杏以董奉为知己，石以米颠为知己，荔枝以太真为知己，茶以卢仝、陆羽为知己，香草以灵均为知己，鲈以季鹰为知己，蕉以怀素为知己，瓜以邵平为知己，鸡以处宗为知己，鹅以右军为知己，鼓以祢衡为知己，琵琶以明妃为知己。一与之订，千秋不移。若松之于秦始、鹤之于卫懿，正所谓不可与作缘者也。
\begin{comments}
查二瞻曰：“此非松、鹤有求于秦始、卫懿，不幸为其所近，欲避之而不能耳。” \\
殷日戒曰：“二君究非知松、鹤者，然亦无损其为松、鹤。” \\
周星远曰：“鹤于卫懿，犹当感恩。至吕政五大夫之爵，直是唐突十八公耳。” \\
王名友曰：“松遇封，鹤乘轩，还是知己。世间尚有剧松煮鹤者，此又秦、卫之罪人也。” \\
张竹坡曰：“人中无知己，而下求于物，是物幸而人不幸矣。物不遇知己而滥用于人，是人快而物不快矣。可见知己之难，知其难方能知其乐。”
\end{comments}
\end{yulu}

\begin{yulu}{四“忧”者}
为月忧云，为书忧蠹，为花忧风雨，为才子佳人忧命薄。真是菩萨心肠。
\begin{comments}
余淡心曰：“洵如君言，亦安有乐时耶!” \\
孙松坪曰：“所谓“君子有终身之忧”者耶!” \\
黄交三曰：“‘为才子、佳人忧命薄’一语，真令人泪湿青衫。” \\
张竹坡曰：“第四忧，恐命薄者消受不起。” \\
江含徵曰：“我读此书时，不免为蟹忧雾。” \\
竹坡又曰：“江子此言，直是为自己忧蟹耳。” \\
尤悔庵曰：“杞人忧天，嫠妇忧国，无乃类是。”
\end{comments}
\end{yulu}

\begin{yulu}{人、物不可无侣}
花不可以无蝶，山不可以无泉，石不可以无苔，水不可以无藻，乔木不可以无藤萝，人不可以无癖。
\begin{comments}
黄石闾曰：“‘事到可传皆具癖’，正谓此耳。” \\
孙松坪曰：“和长舆却未许借口。”
\end{comments}
\end{yulu}

\begin{yulu}{十声}
春听鸟声，夏听蝉声，秋听虫声，冬听雪声。白昼听棋声，月下听箫声。山中听松风声，水际听欸乃声。方不虚生此耳。若恶少斥辱、悍妻诟谇，真不若耳聋也。
\begin{comments}
黄仙裳曰：“此诸种声颇易得，在人能领略耳。” \\
朱菊山曰：“山老所居，乃城市山林，故其言如此。若我辈日在广陵城市中，求一鸟声，不啻如凤凰之鸣，顾可易言耶！” \\
释中洲曰：“昔文殊选二十五位圆通，以普门耳根为第一。今心斋居士耳根不减普门。吾他日选圆通，自当以心斋为第一矣。” \\
张竹坡曰：“久客者，欲听儿辈读书声，了不可得。” \\
张迂庵曰：“可见对恶少悍妻，尚不若日与禽虫周旋也。”又曰：“读此，方知先生耳聋之妙。”
\end{comments}
\end{yulu}

\begin{yulu}{择友酌酒}
上元须酌豪友，端午须酌丽友，七夕须酌韵友，中秋须酌淡友，重九须酌逸友。
\begin{comments}
朱菊山曰：“我于诸友中，当何所属耶？” \\
王武徵曰：“君当在豪与韵之间耳。” \\
王名友曰：“维扬丽友多，豪友少，韵友更少。至于淡友、逸友，则削迹矣。” \\
张竹坡曰：“诸友易得，发心酌之者为难能耳。” \\
顾天石曰：“除夕须酌不得意之友。” \\
徐砚谷曰：“惟我则无时不可酌耳。” \\
尤谨庸曰：“上元酌灯，端午酌采丝，七夕酌双星，中秋酌月，重九酌菊，则吾友俱备矣。”
\end{comments}
\end{yulu}

\begin{yulu}{物类神仙}
鳞虫中金鱼，羽虫中紫燕，可云物类神仙。正如东方曼倩避世，金马门人不得而害之。
\begin{comments}
江含徵曰：金鱼之所以免汤镬者，以其色胜而味苦耳。昔人有以重价觅奇特者以馈邑侯，邑侯他日谓之日：“贤所赠花鱼，殊无味。”盖已烹之矣。世岂少削圆方竹杖者哉！
\end{comments}
\end{yulu}

\begin{yulu}{入世与出世}
入世须学东方曼倩，出世须学佛印了元。
\begin{comments}
江含征曰：“武帝高明喜杀，而曼倩能免于死者，亦全赖吃了长生酒耳。” \\
殷日戒曰：“曼倩诗有云：‘依隐玩世，诡时不逢。’此其所以免死也。” \\
石天外曰：“入得世，然后出得世。入世出世，打成一片，方有得心应手处。”
\end{comments}
\end{yulu}

\begin{yulu}{择人共景}
赏花宜对佳人，醉月宜对韵人，映雪宜对高人。
\begin{comments}
余淡心日：“花即佳人，月即韵人，雪即高人。既已赏花、醉月、映雪，即与对佳人、韵人、高人无异也。” \\
江含徵曰：“若对此君仍大嚼，世间那有扬州鹤!” \\
张竹坡日：“聚花、月、雪于一时，合佳、韵、高为一人，吾当不赏而心醉矣。”
\end{comments}
\end{yulu}

\begin{yulu}{读人如读书}
对渊博友，如读异书；对风雅友，如读名人诗文；对谨饬友，如读圣贤经传；对滑稽友，如阅传奇小说。
\begin{comments}
李圣许曰：“读这几种书，亦如对这几种友。” \\
张竹坡曰：“善于读书、取友之言。”
\end{comments}
\end{yulu}

\begin{yulu}{楷、行、草如人}
楷书须如文人，草书须如名将。行书介乎二者之间，如羊叔子缓带轻裘，正是佳处。
\begin{comments}
程桦老曰：“心斋不工书法，乃解作此语耶!” \\
张竹坡曰：“所以羲之必做右将军。”
\end{comments}
\end{yulu}

\begin{yulu}{入诗与入画}
人须求可入诗，物须求可入画。
\begin{comments}
龚半千曰：“物之不可入画者，猪也，阿堵物也，恶少年也。” \\
张竹坡曰：“诗亦求可见得人，画亦求可像个物。” \\
石天外曰：“人须求可入画，物须求可入诗，亦妙。”
\end{comments}
\end{yulu}

\begin{yulu}{少年与老成}
少年人须有老成之识见，老成人须有少年之襟怀。
\begin{comments}
江含征日：“今之钟鸣漏尽、白发盈头者，若多收几斛麦，便欲置侧室，岂非有少年襟怀耶!独是少年老成者少耳。” \\
张竹坡日：“十七八岁便有妾，亦居然少年老成。” \\
李若金曰：“老而腐板，定非豪杰。” \\
王司直日：“如此方不使岁月弄人。”
\end{comments}
\end{yulu}

\begin{yulu}{天之本怀与别调}
春者天之本怀，秋者天之别调。
\begin{comments}
石天外曰：“此是透彻性命关头语。” \\
袁江中曰：“得春气者，人之本怀；得秋气者，人之别调。” \\
尤悔庵日：“夏者，天之客气；冬者，天之素风。” \\
陆云士日：“和神当春，清节为秋，天在人中矣。”
\end{comments}
\end{yulu}


\begin{yulu}{翰墨棋酒}
昔人云：若无花、月、美人，不愿生此世界。予益一语云：若无翰、墨、棋、酒，不必定作人身。
\begin{comments}
殷日戒曰：“枉为人身，生在世界者，急宜猛省。” \\
顾天石曰：“海外诸国，决无翰、墨、棋、酒，即有，亦不与吾同，一般有人，何也?” \\
胡会来曰：“若无豪杰、文人，亦不须要此世界。”
\end{comments}
\end{yulu}


\begin{yulu}{六“愿为”者}
愿在木而为樗〈不才终其天年〉，愿在草而为蓍〈前知〉，愿在鸟而为鸥〈忘机〉，愿在兽而为廌〈触邪〉，愿在虫而为蝶〈花间栩栩〉，愿在鱼而为鲲〈逍遥游〉。
\begin{comments}
吴园次曰：“较之《闲情》一赋，所愿更自不同。” \\
郑破水曰：“我愿生生世世为顽石。” \\
尤悔庵曰：“第一大愿。”又曰：“愿在人而为梦”。 \\
尤慧珠曰：“我亦有大愿，愿在梦而为影。” \\
弟木山曰：“前四愿皆是相反。盖‘前知’则必多‘才’，‘忘机’则不能‘触邪’也。”
\end{comments}
\end{yulu}

\begin{yulu}{古今人必有其偶双}
黄九烟先生云：古今人必有其偶双，千古而无偶者，其惟盘古乎？予谓盘古亦未尝无偶，但我辈不及见耳。其人为谁，即此劫尽时最后一人是也。
\begin{comments}
孙松坪曰：“如此眼光，何啻出牛背上耶!” \\
洪秋士日：“偶亦不必定是两人，有三人为偶者，有四人为偶者，有五、六、七、八人为偶者，是又不可不知。”
\end{comments}
\end{yulu}

\begin{yulu}{夏为三馀}
古人以冬为三馀。予谓当以夏为三馀：晨起者，夜之馀；夜坐者，昼之馀；午睡者，应酬人事之馀。古人诗云：“我爱夏日长。”洵不诬也。
\begin{comments}
张竹坡曰：“眼前问冬夏皆有馀者，能几人乎?” \\
张迂庵曰：“此当是先生辛未年以前语。”
\end{comments}
\end{yulu}

\begin{yulu}{庄周梦蝶}
庄周梦为蝴蝶，庄周之幸也；蝴蝶梦为庄周，蝴蝶之不幸也。
\begin{comments}
黄九烟曰：“惟庄周乃能梦为蝴蝶，惟蝴蝶乃能梦为庄周耳。若世之扰扰红尘者，其能有此等梦乎!” \\
孙恺似曰：“君于梦之中又占其梦耶!” \\
江含征曰：“周之喜梦为蝴蝶者，以其入花深也。若梦甫酣而乍醒，则又如嗜酒者梦赴席而为妻惊醒，不得不痛加诟谇矣。” \\
张竹坡曰：“我何不幸而为蝴蝶之梦者?”
\end{comments}
\end{yulu}

\begin{yulu}{七“可以邀”者}
艺花可以邀蝶，累石可以邀云，栽松可以邀风，贮水可以邀萍，筑台可以邀月，种蕉可以邀雨，植柳可以邀蝉。
\begin{comments}
曹秋岳曰：“藏书可以邀友。” \\
崔莲峰曰：“酿酒可以邀我。” \\
尤艮斋曰：“安得此贤主人?” \\
尤慧珠曰：“贤主人非心斋而谁乎?” \\
倪永清曰：“选诗可以邀谤。” \\
陆云士曰：“积德可以邀天，力耕可以邀地，乃无意相邀。而若邀之者，与邀名邀利者迥异。” \\
庞天池曰：“不仁可以邀富。”
\end{comments}
\end{yulu}

\begin{yulu}{景、境、声}
景有言之极幽，而实萧索者，烟雨也；境有言之极雅，而实难堪者，贫病也；声有言之极韵，而实粗鄙者，卖花声也。
\begin{comments}
谢海翁曰：“物有言之极俗而实可爱者，阿堵物也。” \\
张竹坡曰：“我幸得极雅之境。”
\end{comments}
\end{yulu}

\begin{yulu}{富贵之源}
才子而富贵，定从福慧双修得来。
\begin{comments}
冒青若曰：“才子富贵难兼。若能运用富贵，纔是才子，纔是福、慧双修。世岂无才子而富贵者乎?徒自贪著，无济于人，仍是有福无慧。” \\
陈鹤山曰：“释氏云：‘修福不修慧，象身挂璎珞；修慧不修福，罗汉供应薄。’正以其难兼耳。山翁发为此论，直是夫子自道。” \\
江含征曰：“宁可拼一副菜园肚皮，不可有一副酒肉面孔。”
\end{comments}
\end{yulu}


\begin{yulu}{新月与缺月}
新月恨其易沉，缺月恨其迟上。
\begin{comments}
孔东塘曰：“我唯以月之迟早为睡之迟早耳。” \\
孙松坪曰：“第勿使浮云点缀，尘滓太清，足矣。” \\
冒青若曰：“天道忌盈。沉与迟，请君勿恨。” \\
张竹坡曰：“易沉、迟上，可以卜君子之进退。”
\end{comments}
\end{yulu}

\begin{yulu}{灌园与薙草}
躬耕吾所不能，学灌园而已矣；樵薪吾所不能，学薙草而已矣。
\begin{comments}
汪扶晨曰：“不为老农，而为老圃，可云半个樊迟。” \\
释菌人曰：“以灌园、薙草自任，自待可谓不薄。然笔端隐隐有‘非其种者，锄而去之’之意。” \\
王司直曰：“予自名为识字农夫，得毋妄甚！”
\end{comments}
\end{yulu}

\begin{yulu}{十“恨”者}
一恨书囊易蛀，二恨夏夜有蚊，三恨月台易漏，四恨菊叶多焦，五恨松多大蚁，六恨竹多落叶，七恨桂荷易谢，八恨薜萝藏虺，九恨架花生刺，十恨河豚多毒。
\begin{comments}
江药庵曰：“黄山松幷无大蚁，可以不恨。” \\
张竹坡曰：“安得诸恨物尽有黄山乎！” \\
石天外曰：“予另有二恨：一曰‘才人无行’，二曰‘佳人薄命’。”
\end{comments}
\end{yulu}

\begin{yulu}{五“看”者}
楼上看山，城头看雪，灯前看月，舟中看霞，月下看美人，另是一番情境。
\begin{comments}
江允凝曰：“黄山看云，更佳。” \\
倪永清曰：“做官时看进士，分金处看文人。” \\
毕右万曰：“予每于雨后看柳，觉尘襟俱涤。” \\
尤谨庸曰：“山上看雪，雪中看花，花中看美人，亦可。”
\end{comments}
\end{yulu}

\begin{yulu}{摄魂倒思之景致}
山之光，水之声，月之色，花之香，文人之韵致，美人之姿态，皆无可名状，无可执著。真足以摄召魂梦，颠倒情思！
\begin{comments}
吴街南曰：“以极有韵致之文人，与极有姿态之美人，共坐于山、水、花、月间，不知此时魂梦何如？情思何如？”
\end{comments}
\end{yulu}

\begin{yulu}{自主梦魂}
假使梦能自主，虽千里无难命驾，可不羡长房之缩地；死者可以晤对，可不需少君之招魂；五岳可以卧游，可不俟婚嫁之尽毕。
\begin{comments}
黄九烟曰：“予尝谓‘鬼有时胜于人’，正以其能自主耳。” \\
江含徵曰：“吾恐‘上穷碧落下黄泉，两地茫茫皆不见’也。” \\
张竹坡曰：“梦魂能自主，则可一生死，通人鬼。真见道之言矣。”
\end{comments}
\end{yulu}

\begin{yulu}{不幸而非缺}
昭君以和亲而显，刘蕡以下第而传，可谓之不幸，不可谓之缺陷。
\begin{comments}
江含徵曰：“若故折黄雀腿而后医之，亦不可。” \\
尤悔庵日：“不然，一老宫人，一低进士耳。”
\end{comments}
\end{yulu}

\begin{yulu}{爱花与爱美人}
以爱花之心爱美人，则领略自饶别趣；以爱美人之心爱花，则护惜倍有深情。
\begin{comments}
冒辟疆曰：“能如此，方是真领略、真护惜也。” \\
张竹坡曰：“花与美人，何幸遇此东君。”
\end{comments}
\end{yulu}

\begin{yulu}{舍生香取解语者}
美人之胜于花者，解语也；花之胜于美人者，生香也。二者不可得兼，舍生香而取解语者也。
\begin{comments}
王勿翦曰：“飞燕吹气若兰，合德体自生香，薛瑶英肌肉皆香。则美人又何尝不生香也！”
\end{comments}
\end{yulu}

\begin{yulu}{窗外观纸窗作字}
窗内人于纸窗上作字，吾于窗外观之，极佳。
\begin{comments}
江含徵曰：“若索债人于窗外纸上画，吾且望之却走矣。”
\end{comments}
\end{yulu}

\begin{yulu}{读书与阅历}
少年读书，如隙中窥月；中年读书，如庭中望月；老年读书，如台上玩月。皆以阅历之浅深，为所得之浅深耳。
\begin{comments}
黄交三曰：“真能知读书痛痒者也。” \\
张竹坡曰：“吾叔此论，直置身广寒宫里，下视大千世界，皆清光似水矣。” \\
毕右万曰：“吾以为学道亦有浅深之别。”
\end{comments}
\end{yulu}

\begin{yulu}{致雨师书}
吾欲致书雨师：春雨，宜始于上元节后〈观灯已毕〉，至清明十日前之内〈雨止桃开〉，及谷雨节中；夏雨，宜于每月上弦之前，及下弦之后〈免碍于月〉；秋雨，宜于孟秋、季秋之上下二旬〈八月为玩月胜境〉；至若三冬，正可不必雨也。
\begin{comments}
孔东塘曰：“君若果有此牍，吾愿作致书邮也。” \\
余生生曰：“使天而雨粟，虽自元旦雨至除夕，亦未为不可。” \\
张竹坡曰：“此书独不可致于巫山雨师。”
\end{comments}
\end{yulu}

\begin{yulu}{贫富忧乐}
为浊富不若为清贫，以忧生不若以乐死。
\begin{comments}
李圣许曰：“顺理而生，虽忧不忧；逆理而死，虽乐不乐。” \\
吴野人曰：“我宁愿为浊富。” \\
张竹坡曰：“我愿太奢，欲为清富，焉能遂愿！”
\end{comments}
\end{yulu}

\begin{yulu}{天下唯鬼最富最尊}
天下唯鬼最富，生前囊无一文，死后每饶楮镪；天下唯鬼最尊，生前或受欺凌，死后必多跪拜。
\begin{comments}
吴野人曰：“世于贫士，辄目为‘穷鬼’，则又何也?” \\
陈康畴曰：“穷鬼若死，即幷称尊矣。”
\end{comments}
\end{yulu}

\begin{yulu}{蝶与花}
蝶为才子之化身，花乃美人之别号。
\begin{comments}
张竹坡曰：“蝶入花房香满衣，是反以金屋贮才子矣。”
\end{comments}
\end{yulu}

\begin{yulu}{五“想”者}
因雪想高士；因花想美人；因酒想侠客；因月想好友；因山水想得意诗文。
\begin{comments}
弟木山曰：“余每见人一长、一技，即思效之；虽至琐屑，亦不厌也。大约是爱博而情不专。” \\
张竹坡曰：“多情语令人泣下。” \\
尤谨庸曰：“因得意诗文，想心斋矣。” \\
李季子曰：“此善于设想者。” \\
陆云士曰：“临川谓：‘想内成，因中见。’与此相发。”
\end{comments}
\end{yulu}

\begin{yulu}{闻声如临其境}
闻鹅声如在白门；闻橹声如在三吴；闻滩声如在浙江；闻羸马项下铃铎声，如在长安道上。
\begin{comments}
聂晋人曰：“南无观世音菩萨摩诃萨。” \\
倪永清曰：“众音寂灭时，又作么生话会?”
\end{comments}
\end{yulu}

\begin{yulu}{一岁诸节}
一岁诸节，以上元为第一，中秋次之，五日、九日又次之。
\begin{comments}
张竹坡曰：“一岁当以我畅意日为佳节。” \\
顾天石曰：“跻上元于中秋之上，未免尚耽绮习。”
\end{comments}
\end{yulu}

\begin{yulu}{雨令昼短夜长}
雨之为物，能令昼短；能令夜长。
\begin{comments}
张竹坡曰：“雨之为物，能令天闭眼，能令地生毛，能为水国广封疆。”
\end{comments}
\end{yulu}

\begin{yulu}{古之失传者}
古之不传于今者，啸也，剑术也，弹棋也，打球也。
\begin{comments}
黄九烟曰：“古之绝胜于今者，官妓、女道士也。” \\
张竹坡曰：“今之绝胜于古者，能吏也，猾棍也，无耻也。” \\
庞天池曰：“今之必不能传于后者，八股也。”
\end{comments}
\end{yulu}

\begin{yulu}{诗僧多，诗道少}
诗僧时复有之，若道士之能诗者，不啻空谷足音，何也？
\begin{comments}
毕右万曰：“僧、道能诗，亦非难事；但惜僧、道不知禅玄耳。” \\
顾天石曰：“道于三教中，原属第三。应是根器最钝人做，那得会诗！轩辕弥明，昌黎寓言耳。” \\
尤谨庸曰：“僧家势利第一，能诗次之。” \\
倪永清曰：“我所恨者，辟穀之法不传。”
\end{comments}
\end{yulu}

\begin{yulu}{甯为萱草毋为杜鹃}
当为花中之萱草；毋为鸟中之杜鹃。
\begin{comments}
袁翔甫补评曰：“萱草忘忧，杜鹃啼血。悲欢哀乐，何去何从?”
\end{comments}
\end{yulu}

\begin{yulu}{物穉可厌者}
物之穉者，皆不可厌，惟驴独否。
\begin{comments}
黄略似曰：“物之老者，皆可厌；惟松与梅则否。” \\
倪永清曰：“惟癖于驴者，则不厌之。”
\end{comments}
\end{yulu}

\begin{yulu}{耳闻不如目见}
女子自十四五岁至二十四五岁，此十年中，无论燕、秦、吴、越，其音大都娇媚动人。一睹其貌，则美恶判然矣。耳闻不如目见，于此益信。
\begin{comments}
吴听翁曰：“我曏以耳根之有馀，补目力之不足；今读此，乃知卿言亦复佳也。” \\
江含徵曰：“帘为妓衣，亦殊有见。” \\
张竹坡曰：“家有少年丑婢者，当令隔屏私语，灭烛侍寝。何如？” \\
倪永清曰：“若逢关貌而恶声者，又当何如？”
\end{comments}
\end{yulu}

\begin{yulu}{仙寻乐，佛避苦}
寻乐境乃学仙，避苦趣乃学佛。佛家所谓“极乐世界”者，盖谓众苦之所不到也。
\begin{comments}
江含徵曰：“著败絮行荆棘中，固是苦事；彼披忍辱铠者，亦未得优游自到也。” \\
陆云士曰：“空诸所有，受即是空。其为苦乐，不足言矣，故学佛优于学仙。”
\end{comments}
\end{yulu}

\begin{yulu}{闲贫与谦富}
富贵而劳悴，不若安闲之贫贱；贫贱而骄傲，不若谦恭之富贵。
\begin{comments}
曹实庵曰：“富贵而又安闲，自能谦恭也。” \\
许师六曰：“富贵而又谦恭，乃能安闲耳。” \\
张竹坡曰：“谦恭安闲，乃能长富贵也。” \\
张迂庵曰：“安闲乃能骄傲，劳悴则必谦恭。”
\end{comments}
\end{yulu}

\begin{yulu}{耳能自闻}
目不能自见，鼻不能自嗅，舌不能自舐，手不能自握，惟耳能自闻其声。
\begin{comments}
弟木山曰：“岂不闻心不在焉、听而不闻乎？兄其诳我哉!” \\
张竹坡曰：“心能自信。” \\
释师昂曰：“古德云：眉与目不相识，衹为太近。”
\end{comments}
\end{yulu}

\begin{yulu}{远近皆宜之声}
凡声皆宜远听，惟听琴则远近皆宜。
\begin{comments}
王名友曰：“松涛声、瀑布声、箫笛声、潮声、读书声、钟声、梵声，皆宜远听；惟琴声、度曲声、雪声，非至近不能得其离合抑扬之妙。” \\
庞天池曰：“凡色皆宜近看，惟山色远近皆宜。”
\end{comments}
\end{yulu}

\begin{yulu}{苦闷甚盲哑者}
目不能识字，其闷尤过于盲；手不能执管，其苦更甚于哑。
\begin{comments}
陈鹤山曰：“君独未知今之不识字、不握管者，其乐尤过于不盲、不哑者也。”
\end{comments}
\end{yulu}

\begin{yulu}{人间极乐事}
并头联句，交颈论文，宫中应制，历使属国，皆极人间乐事。
\begin{comments}
狄立人曰：“既已幷头、交颈，即欲联句、论文，恐亦有所不暇。” \\
汪舟次曰：“历使属国，殊不易易。” \\
孙松坪曰：“邯郸旧梦，对此惘然。” \\
张竹坡曰：“幷头、交颈，乐事也；联句、论文，亦乐事也。是以两乐幷为一乐者，则当以两夜幷一夜方妙。然其乐一刻，胜于一日矣。” \\
沈契掌曰：“恐天亦见妒。”
\end{comments}
\end{yulu}

\begin{yulu}{姓之佳劣}
《水浒传》武松诘蒋门神云：“为何不姓李。”此语殊妙。盖姓实有佳有劣：如华、如柳、如雲、如苏、如乔，皆极风韵；若夫毛也、赖也、焦也、牛也，则皆尘于目而棘于耳也。
\begin{comments}
先渭求曰：“然则君为何不姓李耶?” \\
张竹坡曰：“止闻今张昔李，不闻今李昔张也。”
\end{comments}
\end{yulu}

\begin{yulu}{花之宜目宜鼻者}
花之宜于目而复宜于鼻香，梅也、菊也、兰也、水仙也、珠兰也、莲也。止宜于鼻者，橼也、桂也、瑞香也、梔子也、茉莉也、木香也、玫瑰也、腊梅也。馀则皆宜于目者也。花与叶俱可观者，秋海棠为最，荷次之。海棠、酴醾、虞美人、水仙，又次之。叶胜于花者，止雁来红、美人蕉而已。花与叶俱不足观者，紫薇也、辛夷也。
\begin{comments}
周星远曰：“山老可当花阵一面。” \\
张竹坡曰：“以一叶而能胜诸花者，此君也。”
\end{comments}
\end{yulu}

\begin{yulu}{高语山林者当不读史}
高语山林者，辄不喜谈市朝事。审若此，则当并废《史》、《汉》诸书而不读矣。盖诸书所载者，皆古之市朝也。
\begin{comments}
张竹坡曰：“高语者，必是虚声处士；真入山者，方能经纶市朝。”
\end{comments}
\end{yulu}

\begin{yulu}{惟雲不能画}
雲之为物，或崔嵬如山，或潋滟如水；或如人，或如兽；或如鸟毳，或如鱼鳞。故天下万物皆可画，惟雲不能画；世所画雲，亦强名耳。
\begin{comments}
何蔚宗曰：“天下百官皆可做，惟教官不可做。做教官者，皆谪戍耳。” \\
张竹坡曰：“云有反面、正面，有阴阳、向背，有层次、内外。细观其与日相映，则知其明处乃一面，暗处又一面。尝谓古今无一画云手，不谓《幽梦影》中先得我心。”
\end{comments}
\end{yulu}

\begin{yulu}{人生全福}
值太平世，生湖山郡，官长廉静，家道优裕，娶妇贤淑，生子聪慧。人生如此，可云全福。
\begin{comments}
许筱林曰：“若以粗笨愚蠢之人当之，则负却造物。” \\
江含徵曰：“此是黑面老子要思量做鬼处。” \\
吴岱观曰：“过屠门而大嚼，虽不得肉，亦且快意。” \\
李荔园日：“贤淑、聪慧，尤贵永年，否则福不全。”
\end{comments}
\end{yulu}

\begin{yulu}{制工而民贫}
天下器玩之类，其制日工，其价日贱，毋惑乎民之贫也。
\begin{comments}
张竹坡曰：“由于民贫，故益工；而益贱，若不贫，如何肯贱？”
\end{comments}
\end{yulu}

\begin{yulu}{花瓶宜相称}
养花胆瓶，其式之高低大小，须与花相称。而色之浅深浓淡，又须与花相反。
\begin{comments}
程穆倩曰：“足补袁中郎《甁史》所未逮。” \\
张竹坡曰：“夫如此，有不甘去南枝而生香于几案之右者乎!名花心足矣。” \\
王宓草曰：“须知相反者，正欲其相称也。”
\end{comments}
\end{yulu}

\begin{yulu}{春雨、夏雨、秋雨}
春雨如恩诏，夏雨如赦书，秋雨如挽歌。
\begin{comments}
张谐石曰：“我辈居恒苦饥，但愿夏雨如馒头耳。” \\
张竹坡曰：“赦书太多，亦不甚妙。”
\end{comments}
\end{yulu}

\begin{yulu}{全人}
十岁为神童，二十、三十为才子，四十、五十为名臣，六十为神仙，可谓全人矣。
\begin{comments}
江含征曰：“此却不可知，盖神童原有仙骨故也，衹恐中间做名臣时，堕落名利场中耳。” \\
杨圣藻曰：“人孰不想？难得有此全福！” \\
张竹坡曰：“神童、才子由于己，可能也；名臣由于君，仙由于天，不可必也。” \\
顾天石曰：“六十神仙，似乎太早。”
\end{comments}
\end{yulu}

\begin{yulu}{武中之文与文中之武}
武人不苟战，是为武中之文；文人不迂腐，是为文中之武。
\begin{comments}
梅定九曰：“近日文人不迂腐者颇多，心斋亦其一也。” \\
顾天石曰：“然则心斋直谓之武夫可乎？笑笑。” \\
王司直曰：“是真文人，必不迂腐。”
\end{comments}
\end{yulu}

\begin{yulu}{文人讲武与武将论文}
文人讲武事，大都纸上谈兵；武将论文章，半属道听途说。
\begin{comments}
吴街南曰：“今之武将讲武事，亦属纸上谈兵；今之文人论文章，大都道听途说。”
\end{comments}
\end{yulu}

\begin{yulu}{三种斗方可取}
斗方止三种可取：佳诗文一也，新题目二也，精款式三也。
\begin{comments}
闵宾连日：“近年斗方名士甚多，不知能入吾心斋彀中否也？”
\end{comments}
\end{yulu}

\begin{yulu}{情与才}
情必近于痴而始真，才必兼乎趣而始化。
\begin{comments}
陆云士曰：“真情种真才子能为此言。” \\
顾天石曰：“才兼乎趣，非心斋不足当之。” \\
尤慧珠曰：“余情而痴则有之，才而趣则未能也。”
\end{comments}
\end{yulu}

\begin{yulu}{花瓣双全者}
凡花色之娇媚者，多不甚香；瓣之千层者，多不结实。甚矣全才之难也。兼之者，其惟莲乎？
\begin{comments}
殷日戒曰：“花、叶、根、实无所不空，亦无不适于用，莲则全有其德者也。” \\
贯玉曰：“莲花易谢，所谓有全才而无全福也。” \\
王丹麓曰：“我欲荔枝有好花，牡丹有佳实，方妙。” \\
尤谨庸曰：“全才必为人所忌，莲花故名君子。”
\end{comments}
\end{yulu}

\begin{yulu}{著书与注书}
著得一部新书，便是千秋大业；注得一部古书，允为万世宏功。
\begin{comments}
黄交三曰：“世间难事，注书第一。大要于极寻常书，要看出作者苦心。” \\
张竹坡曰：“注书无难，天使人得安居无累，有可以注书之时与地为难耳。”
\end{comments}
\end{yulu}

\begin{yulu}{三“无是处”者}
延名师，训子弟；入名山，习举业；丐名士，代捉刀。三者都无是处。
\begin{comments}
陈康畴曰：“大抵名而已矣，好歹原未必著意。” \\
殷日戒曰：“况今之所谓名乎!”
\end{comments}
\end{yulu}

\begin{yulu}{明来未见新创文体}
积画以成字，积字以成句，积句以成篇，谓之文。文体日增，至八股而遂止。如古文、如诗、如赋、如词、如曲、如说部、如传奇小说，皆自无而有。方其未有之时，固不料后来之有此一体也。逮既有此一体之后，又若天造地设，为世必应有之物。然自明以来，未见有创一体裁新人耳目者。遥计百年之后，必有其人，惜乎不及见耳。
\begin{comments}
陈康畴曰：“天下事，从意起。山来今日既作此想，安知其来生不即为此辈翻新之士乎！惜乎今人不及知耳。” \\
陈鹤山曰：“此是先生应以创体身得度者，即现创体身而为设法。” \\
孙恺似曰：“读心斋别集，拈四子书题，以五七言韵体行之，无不入妙，叹其独绝。此则直可当先生自序也。” \\
张竹坡曰：“见及于此，是必能创之者。吾拭目以待新裁。”
\end{comments}
\end{yulu}

\begin{yulu}{友道可贵}
云映日而成霞，泉挂岩而成瀑。所托者异，而名亦因之。此友道之所以可贵也。
\begin{comments}
张竹坡曰：“非日而云不映，非岩而泉不挂。此友道之所以当择也。”
\end{comments}
\end{yulu}

\begin{yulu}{学大家文与学名家文}
大家之文，吾爱之、慕之，吾愿学之；名家之文，吾爱之、慕之，吾不敢学之。学大家而不得，所谓刻鹄不成，尚类鹜也；学名家而不得，则是画虎不成，反类狗矣。
\begin{comments}
黄旧樵曰：“我则异于是，最恶世之貌为大家者。” \\
殷日戒曰：“彼不曾闯其藩篱，乌能窥其阃奥！衹说得隔壁话耳。” \\
张竹坡曰：“今人读得一两句名家，便自称大家矣。”
\end{comments}
\end{yulu}

\begin{yulu}{二氏之旨}
由戒得定，由定得慧，勉强渐近自然；炼精化气，炼气化神，清虚有何渣滓。
\begin{comments}
袁中江曰：“此二氏之学也。吾儒何独不然！” \\
陆云士曰：“《楞严经》、《参同契》精义尽涵在内。” \\
尤悔庵曰：“极平常语，然道在是矣。”
\end{comments}
\end{yulu}

\begin{yulu}{一定之位与无定之位}
南北东西，一定之位也；前后左右，无定之位也。
\begin{comments}
张竹坡曰：“闻天地昼夜旋转，则此东西南北，亦无定之位也。或者天地外贮此天地者，当有一定耳。”
\end{comments}
\end{yulu}

\begin{yulu}{二氏不可废}
予尝谓二氏不可废，非袭夫大养济院之陈言也。盖名山胜景，我辈每思蹇裳就之。使非琳宫梵刹，则倦时无可驻足，饥时谁与授餐。忽有疾风暴雨，五大夫果真足恃乎？又或丘壑深邃，非一日可了，岂能露宿以待明日乎？虎豹蛇虺，能保其不人患乎？又或为士大夫所有，果能不问主人，任我之登陟凭吊而莫之禁乎？不特此也。甲之所有，乙思起而夺之，是启争端也。祖父之所创建，子孙贫力不能修葺，其倾颓之状，反足令山川减色矣！然此特就名山胜境言之耳。即城市之内，与夫四达之衢，亦不可少此一种。客游可作居停，一也；长途可以稍憩，二也；夏之茗、冬之薑汤，复可以济役夫负戴之困，三也。凡此皆就事理言之，非二氏福报之说也。
\begin{comments}
释中洲曰：“此论一出，量无悭檀越矣。” \\
张竹坡曰：“如此处置此辈甚妥。但不得令其于人家丧事诵经，吉事拜忏；装金为像，铸铜作身；房如宫殿，器御钟鼓，动说因果；虽饮酒食肉，娶妻生子，总无不可。” \\
石天外曰：“天地生气，大抵五十年一聚。生气一聚，必有刀兵、饥馑、瘟疫以收其生气。此古今一治一乱，必然之数也。自佛入中国，用剃度出家法，绝其后嗣，天地盖欲以佛节古今之生气也。所以，唐、宋、元、明以来，剃度者多，而刀兵去刀数稍减于春秋、战国、秦、汉诸时也。然则佛氏且未必无功于天地，宁特人类已哉！”
\end{comments}
\end{yulu}

\begin{yulu}{三“不可不”者}
虽不善书，而笔砚不可不精；虽不业医，而验方不可不存；虽不工弈，而楸枰不可不备。
\begin{comments}
江含徵曰：“虽不善饮，而良醖不可不藏，此坡仙之所以为坡仙也。” \\
顾天石曰：“虽不好色，而美女妖童不可不蓄。” \\
毕右万曰：“虽不习武，而弓矢不可不张。”
\end{comments}
\end{yulu}

\begin{yulu}{方外须戒俗，红裙须得趣}
方外不必戒酒，但须戒俗；红裙不必通文，但须得趣。
\begin{comments}
朱其恭曰：“以不戒酒之方外，遇不通文之红裙，必有可观。” \\
陈定九曰：“我不善饮，而方外不饮酒者誓不与之语；红裙若不识趣，亦不乐与近。” \\
释浮村曰：“得居士此论，我辈可放心豪饮矣。” \\
弟东囿曰：“方外幷戒了化缘，方妙。”
\end{comments}
\end{yulu}

\begin{yulu}{石之“宜”者}
梅边之石宜古；松下之石宜拙；竹傍之石宜瘦；盆内之石宜巧。
\begin{comments}
周星远曰：“论石至此，直可作九品中正。” \\
释中洲曰：“位置相当，足见胸次。”
\end{comments}
\end{yulu}

\begin{yulu}{律己与处世}
律己宜带秋气；处世宜带春气。
\begin{comments}
孙松楸曰：“君子所以有矜群而无争党也。” \\
胡静夫曰：“合夷、惠为一人，吾愿亲炙之。” \\
尤悔庵曰：“皮里春秋。”
\end{comments}
\end{yulu}

\begin{yulu}{催租与布施}
厌催租之败意，亟宜早早完粮；喜老衲之谈禅，难免常常布施。
\begin{comments}
释中洲曰：“居士辈之实情，吾僧家之私冀，直被一笔写出矣。” \\
瞎尊者曰：“我不会谈禅，亦不敢妄求布施，惟闲写青山卖耳。”
\end{comments}
\end{yulu}

\begin{yulu}{耳听诸音}
松下听琴；月下听箫；涧边听瀑布；山中听梵呗，觉耳中别有不同。
\begin{comments}
张竹坡曰：“其不同处，有难于向不知者道。” \\
倪永清曰：“识得‘不同’二字，方许享此清听。”
\end{comments}
\end{yulu}

\begin{yulu}{月下韵事}
月下谈禅，旨趣益远；月下说剑，肝胆益真；月下论诗，风致益幽；月下对美人，情意益笃。
\begin{comments}
袁士旦曰：“溽暑中赴华筵，冰雪中应考试，阴雨中对道学先生，与此况味何如？”
\end{comments}
\end{yulu}

\begin{yulu}{山水之妙}
有地上之山水，有画上之山水，有梦中之山水，有胸中之山水。地上者妙在丘壑深邃；画上者妙在笔墨淋漓；梦中者妙在景象变幻；胸中者妙在位置自如。
\begin{comments}
周星远曰：“心斋《幽梦影》中文字，其妙亦在景象变幻。” \\
殷日戒曰：“若诗文中之山水，其幽深变幻更不可以名状。” \\
江含徵曰：“但不可有面上之山水。” \\
余香祖曰：“余境况不佳，水穷山尽矣。”
\end{comments}
\end{yulu}

\begin{yulu}{一日、一岁、十年、百年之计}
一日之计种蕉；一岁之计种竹；十年之计种柳；百年之计种松。
\begin{comments}
周星远曰：“千秋之计，其著书乎？” \\
张竹坡曰：“百世之计种德。”
\end{comments}
\end{yulu}

\begin{yulu}{四时雨宜事}
春雨宜读书；夏雨宜弈棋；秋雨宜检藏；冬雨宜饮酒。
\begin{comments}
周星远曰：“四时惟秋雨最难听，然予谓无分今雨、旧雨，听之要皆宜于饮也。”
\end{comments}
\end{yulu}

\begin{yulu}{诗文词曲之体}
诗文之体，得秋气为佳；词曲之体，得春气为佳。
\begin{comments}
江含徵曰：“调有惨淡悲伤者，亦须相称。” \\
殷日戒曰：“陶诗，欧文，亦似以春气胜。”
\end{comments}
\end{yulu}

\begin{yulu}{“不必过求”与“不可不求”}
抄写之笔墨，不必过求其佳，若施之缣素，则不可不求其佳；诵读之书籍，不必过求其备，若以供稽考，则不可不求其备；游历之山水，不必过求其妙，若因之卜居，则不可不求其妙。
\begin{comments}
冒辟疆曰：“外遇之女色，不必过求其美；若以作姬妾，则不可不求其美。” \\
倪永清曰：“观其区处条理，所在经济可知。” \\
王司直曰：“求其所当求，而不求其所不必求。”
\end{comments}
\end{yulu}

\begin{yulu}{求知}
人非圣贤，安能无所不知。祇知其一，惟恐不止其一，复求知其二者，上也；止知其一，因人言，始知有其二者，次也；止知其一，人言有其二而莫之信者，又其次也；止知其一，恶人言有其二者，斯下之下矣。
\begin{comments}
周星远曰：“兼听则聪，心斋所以深于知也。” \\
倪永清曰：“圣贤大学问，不意于清语得之。”
\end{comments}
\end{yulu}

\begin{yulu}{横直世界}
史官所纪者，直世界也；职方所载者，横世界也。
\begin{comments}
袁中江曰：“众宰官所治者，斜世界也。” \\
尤悔庵曰：“普天下所行者，混沌世界也。” \\
顾天石曰：“吾尝思天上之天堂，何处筑基？地下之地狱，何处出气？世界固有不可思议者！”
\end{comments}
\end{yulu}

\begin{yulu}{先天、后天八卦}
先天八卦，竖看者也；后天八卦，横看者也。
\begin{comments}
吴街南曰：“横看竖看，皆看不著。” \\
钱目天曰：“何如袖手旁观！”
\end{comments}
\end{yulu}

\begin{yulu}{书之藏、看、读、用、记}
藏书不难，能看为难；看书不难，能读为难；读书不难，能用为难；能用不难，能记为难。
\begin{comments}
洪去芜曰：“心斋以‘能记’次于‘能用’之后，想亦苦记性不如耳。世固有能记而不能用者。” \\
王端人曰：“能记、能用，方是真藏书人。” \\
张竹坡曰：“能记固难，能行尤难。”
\end{comments}
\end{yulu}

\begin{yulu}{求知己难}
求知己于朋友易，求知己于妻妾难，求知己于君臣则尤难之难。
\begin{comments}
王名友曰：“求知己于妾易，求知己于妻难，求知己于有妾之妻尤难。” \\
张竹坡曰：“求知己于兄弟亦难。” \\
江含徵曰：“求知己于鬼神则反易耳。”
\end{comments}
\end{yulu}

\begin{yulu}{善人与恶人}
何谓善人，无损于世者则谓之善人；何谓恶人，有害于世者则谓之恶人。
\begin{comments}
江含徵曰：“尚有有害于世而反邀善人之誉，此实为好利而显为名高者，则又恶人之尤。”
\end{comments}
\end{yulu}

\begin{yulu}{五福}
有工夫读书，谓之福；有力量济人，谓之福；有学问著述，谓之福；无是非到耳，谓之福；有多闻直谅之友，谓之福。
\begin{comments}
殷日戒曰：“我本薄福人，宜行求福事，在随时儆醒而已。” \\
杨圣藻曰：“在我者可必，在人者不能必。” \\
王丹麓曰：“备此福者，惟我心斋。” \\
李水樵曰：“五福骈臻固佳，苟得其半者，亦不得谓之无福。” \\
倪永清曰：“直谅之友，富贵人久拒之矣，何心斋反求之也？”
\end{comments}
\end{yulu}

\begin{yulu}{至乐莫大于闲}
人莫乐于闲，非无所事事之谓也。闲则能读书，闲则能游名胜，闲则能交益友，闲则能饮酒，闲则能著书。天下之乐，孰大于是。
\begin{comments}
陈鹤山曰：“然则正是极忙处。” \\
黄交三曰：“‘闲’字前，有止敬功夫，方能到此。” \\
尤悔庵曰：“昔人云‘忙里偷闲’，闲而可偷，盗亦有道矣。” \\
李若金曰：“闲固难得。有此五者，方不负‘闲’字。”
\end{comments}
\end{yulu}

\begin{yulu}{文章与山水}
文章是案头之山水，山水是地上之文章。
\begin{comments}
李圣许曰：“文章必明秀，方可作案头山水；山水必曲折，乃可名地上文章。”
\end{comments}
\end{yulu}

\begin{yulu}{凡字非皆有四声}
平上去入，乃一定之至理。然入声之为字也少，不得谓凡字皆有四声也。世之调平仄者，于入声之无其字者，往往以不相合之音隶于其下。为所隶者，苟无平上去之三声，则是以寡妇配鳏夫，犹之可也；若所隶之字自有其平上去之三声，而欲强以从我，则是干有夫之妇矣，其可乎？姑就诗韵言之，如“东”、“冬”韵，无入声者也，今人尽调之以“东”、“董”、“冻”、“督”。夫“督”之为音，当附于“都”、“睹”、“妒”之下；若属之于“东”、“董”、“冻”，又何以处夫“都”、“睹”、“妒”乎？若“东”、“都”二字俱以“督”字为入声，则是一妇而两夫矣。三“江”无入声者也，今人尽调之以“江”、“讲”、“绛”、“觉”，殊不知“觉”之为音，当附于“交”、“教”之下者也。诸如此类，不胜其举。然则如之何而后可？曰：鳏者听其鳏，寡者听其寡，夫妇全者安其全，各不相干而已矣。〈“东”、“冬”、“欢”、“桓”、“寒”、“山”、“真”、“文”、“元”、“渊”、“先”、“天”、“庚”、“青”、“侵”、“盐”、“咸”诸部，皆无入声者也。“屋”、“沃”内如“秃”、“独”、“鹄”、“束”等字，乃“鱼”、“虞”韵内“都”、“图”等字之入声；“卜”、“木”、“六”、“仆”等字，乃五“歌”部之入声；“玉”、“菊”、“狱”、“育”等字，乃“尤”部之入声；三“觉”、十“药”，当属于“萧”、“肴”、“豪”；“质”、“锡”、“职”、“缉”，当属于“支”、“微”、“齐”。“质”内之“橘”、“卒”，“物”内之“郁”、“屈”，当属于“虞”、“鱼”；“物”内之“勿”、“物”等音，无平上去者也；“讫”、“乞”等，四“支”之入声也。“陌”部乃“佳”、“灰”之半，“开”、“来”等字之入声也。“月”部之“月”、“厥”、“谒”等及“屑”、“葉”二部，古无平上去，而今则为中州韵内“车”、“遮”诸字之入声也。“伐”、“髮”等字及“曷”部之“括”、“适”及八“黠”全部，又十五“合”内诸字，又十七“洽”全部，皆六“麻”之入声也。“曷”内之“撮”、“阔”等字，“合”部之“合”、“盒”数字，皆无平上去者也。若以“缉”、“合”、“葉”、“洽”为闭口韵，则止当谓之无平上去之寡妇，而不当调之以“侵”、“寝”。“缉”、“咸”、“喊”、“陷”、“洽”也。〉
\begin{comments}
石天外曰：“中州韵无入声，是有夫无妇，天下皆成旷夫世界矣。”
\end{comments}
\end{yulu}

\begin{yulu}{怒悟哀三书}
《水浒传》是一部怒书；《西游记》是一部悟书；《金瓶梅》是一部哀书。
\begin{comments}
江含徵曰：“不会看《金甁梅》，而衹学其淫，是爱东坡者，但喜喫东坡肉耳。” \\
殷日戒曰：“《幽梦影》是一部快书。” \\
朱其恭曰：“余谓《幽梦影》是一部趣书。”
\end{comments}
\end{yulu}

\begin{yulu}{读史多怒亦乐处}
读书最乐，若读史书，则喜少怒多，究之怒处亦乐处也。
\begin{comments}
张竹坡曰：“读到喜、怒俱忘，是大乐境。” \\
陆云士曰：“余尝有句云：‘读《三国志》，无人不为刘；读《南宋书》，无人不冤岳。’第人不知怒处亦乐处耳。怒而能乐，惟善读史者知之。”
\end{comments}
\end{yulu}

\begin{yulu}{奇书与密友}
发前人未发之论，方是奇书；言妻子难言之情，乃为密友。
\begin{comments}
孙恺似曰：“前二语，是心斋著书本领。” \\
毕右万曰：“奇书我却有数种，如人不肯看何？” \\
陆云士曰：“《幽梦影》一书所发者，皆未发之论；所言者，皆难言之情。欲语羞雷同，可以题赠。”
\end{comments}
\end{yulu}

\begin{yulu}{一介之士，必有密友}
一介之士，必有密友。密友不必定是刎颈之交，大率虽千百里之遥，皆可相信，而不为浮言所动；闻有谤之者，即多方为之辩析而后已；事之宜行宜止者，代为筹画决断；或事当利害关头，有所需而后济者，即不必与闻，亦不虑其负我与否，竟为力承其事。此皆所谓密友也。
\begin{comments}
殷日戒曰：“后段更见恳切周详，可以想见其为人矣。” \\
石天外曰：“如此密友，人生能得几个？仆愿心斋先生当之。”
\end{comments}
\end{yulu}


\chapter{卷下}

\begin{yulu}{风流真率}
风流自赏，祇容花鸟趋陪；真率谁知，合受烟霞供养。
\begin{comments}
江含徵曰：“东坡有云：‘当此之时，若有所思，而无所思。’”
\end{comments}
\end{yulu}

\begin{yulu}{名心难忘，美酒未淡}
万事可忘，难忘者名心一段；千般易淡，未淡者美酒三杯。
\begin{comments}
张竹坡曰：“是闻鸡起舞，酒后耳热气象。” \\
王丹麓曰：“予性不耐饮，美酒亦易淡。所最难忘者，名耳。” \\
陆云士曰：“惟恐不好名。丹麓此言，具见真处。”
\end{comments}
\end{yulu}

\begin{yulu}{芰荷金石}
芰荷可食而亦可衣，金石可器而亦可服。
\begin{comments}
张竹坡曰：“然后知濂溪不过为衣食计耳。” \\
王司直曰：“今之为衣食计者，果似濂溪否？”
\end{comments}
\end{yulu}

\begin{yulu}{宜耳宜目者}
宜于耳复宜于目者，弹琴也，吹箫也。宜于耳不宜于目者，吹笙也，擫管也。
\begin{comments}
李圣许曰：“宜于目不宜于耳者，狮子吼之美妇人也；不宜于目幷不宜于耳者，面目可憎、语言无味之纨袴子也。” \\
庞天池曰：“宜于耳复宜于目者，巧言令色也。”
\end{comments}
\end{yulu}

\begin{yulu}{宜看晓妆时}
看晓妆宜于傅粉之后。
\begin{comments}
余淡心曰：“看晚妆，不知心斋以为宜于何时？” \\
周冰持曰：“不可说！不可说！” \\
黄交三曰：“水晶帘下看梳头，不知尔时曾傅粉否？” \\
庞天池曰：“看残妆，宜于微醉后，然眼花撩乱矣。”
\end{comments}
\end{yulu}

\begin{yulu}{千古相思者}
我不知我之生前，当春秋之季，曾一识西施否？当典午之时，曾一看卫玠否？当义熙之世，曾一醉渊明否？当天宝之代，曾一睹太真否？当元丰之朝，曾一晤东坡否？千古之上，相思者不止此数人，而此数人则其尤甚者，故姑举之以概其馀也。
\begin{comments}
杨圣藻曰：“君前生曾与诸君周旋，亦未可知，但今生忘之耳。” \\
纪伯紫曰：“君之前生，或竞是渊明、东坡诸人，亦未可知。” \\
王名友曰：“不特此也！心斋自云：‘愿来生为绝代佳人！’又安知西施、太真不即为其前生耶！” \\
郑破水曰：“赞叹爱慕，千古一情。美人不必为妻妾，名士不必为朋友，又何必问之前生也耶！心斋真情痴也。” \\
陆云士曰：“余尝有诗曰：‘自昔闻佛言，人有轮回事。前生为古人，不知何姓氏！或览青史中，若与他人遇！’竟与心斋同情，然大逊其奇快！”
\end{comments}
\end{yulu}

\begin{yulu}{交谈高士名妓}
我又不知在隆万时，曾于旧院中交几名妓，眉公伯虎若士赤水诸君，曾共我谈笑几回。茫茫宇宙，我今当向谁问之耶！
\begin{comments}
江含徵曰：“死者有知，则良晤匪遥。如各化为异物，吾未如之何也已！” \\
顾天石曰：“具此襟情，百年后当有恨不与心斋周旋者，则吾幸矣！”
\end{comments}
\end{yulu}

\begin{yulu}{文章与锦绣}
文章是有字句之锦绣，锦绣是无字句之文章。两者同出于一原，姑即粗迹论之，如金陵、如武林、如姑苏，书林之所在，即杼机之所在也。
\begin{comments}
袁翔甫补评曰：“若兰回文，是有字句之锦绣也；落花水面，是无字句之文章也。”
\end{comments}
\end{yulu}

\begin{yulu}{《千字文》犹未备诗家常用字}
予尝集诸法帖字，为诗字之不复而多者，莫善于《千字文》。然诗家目前常用之字，犹苦其未备。如天文之“烟霞风雪”，地理之“江山塘岸”，时令之“春霄晓暮”，人物之“翁僧渔樵”，花木之“花柳苔萍”，鸟兽之“蜂蝶莺燕”，宫室之“台槛轩窗”，器用之“舟船壶杖”，人事之“梦忆愁恨”，衣服之“裙袖锦绮”，饮食之“茶浆饮酌”，身体之“鬚眉韵态”，声色之“红绿香艳”，文史之“骚赋题吟”，数目之“一三双半”，皆无其字。《千字文》且然，况其他乎！
\begin{comments}
黄仙裳曰：“山来此种诗，竟似为我而设。” \\
顾天石曰：“使其皆备，则《千字文》不为奇矣！吾尝于千字之外另集千字，而已不可复得，更奇。”
\end{comments}
\end{yulu}

\begin{yulu}{三“不可见”者}
花不可见其落，月不可见其沉，美人不可见其夭。
\begin{comments}
朱其恭曰：“君言谬矣！洵如所云，则美人必见其发白齿豁，而后快耶！”
\end{comments}
\end{yulu}

\begin{yulu}{四“须见”者}
种花须见其开，待月须见其满，著书须见其成，美人须见其畅适，方有实际。否则皆为虚设。
\begin{comments}
王璞庵曰：“此条与上条互相发明。盖曰‘花不可见其落’耳，必须见其开也。”
\end{comments}
\end{yulu}

\begin{yulu}{恨不见不传之书}
惠施多方，其书五车。虞卿以穷愁著书，今皆不传。不知书中果作何语？我不见古人，安得不恨！
\begin{comments}
王仔园曰：“想亦与《幽梦影》相类耳！” \\
顾天石曰：“古人所读之书，所著之书，若不被秦人所烧尽，则奇奇怪怪，可供今人刻画者，知复何限！然如《幽梦影》等书出，不必思古人矣。” \\
倪永清曰：“有著书之名，而不见书，省人多少指摘！” \\
庞天池曰：“我独恨古人不见心斋！”
\end{comments}
\end{yulu}

\begin{yulu}{松之诸用}
以松花为粮，以松实为香，以松枝为麈尾，以松阴为步障，以松涛为鼓吹。山居得乔松百馀章，真乃受用不尽。
\begin{comments}
施愚山曰：“君独不记曾有‘松多大蚁’之恨耶！” \\
江含徵曰：“松多大蚁，不妨便为蚁王。” \\
石天外曰：“坐乔松下，如在水晶宫中见万顷波涛总在头上，真仙境也！”
\end{comments}
\end{yulu}

\begin{yulu}{玩月之法}
玩月之法：皎洁则宜仰观，朦胧则宜俯视。
\begin{comments}
孔东塘曰：“深得玩月三昧。”
\end{comments}
\end{yulu}

\begin{yulu}{甘食悦色为性}
孩提之童，一无所知；目不能辨美恶，耳不能判清浊，鼻不能别香臭，至若味之甘苦，则不第知之，且能之弃之。告子以甘食，悦色为性，殆指此类耳！
\begin{comments}

\end{comments}
\end{yulu}


\begin{yulu}{“宜刻”、“宜贪”、“宜痴”者}
凡事不宜刻，若读书则不可不刻；凡事不宜贪，若买书则不可不贪；凡事不宜痴，若行善则不可不痴。
\begin{comments}
余淡心曰：“‘读书不可不刻’，请去一‘读’字，移以赠我，何如？” \\
张竹坡曰：“我为刻书累，请幷去一‘不’字。” \\
杨圣藻曰：“行善不痴，是邀名矣。”
\end{comments}
\end{yulu}

\begin{yulu}{酒色财气}
酒可好不可骂座，色可好不可伤生，财可好不可昧心，气可好不可越理。
\begin{comments}
袁中江曰：“如灌夫使酒，文园病肺，昨夜南塘一出，马上挟章台柳归，亦自无妨，觉愈见英雄本色也。”
\end{comments}
\end{yulu}

\begin{yulu}{文名、俭德、清闲}
文名可以当科第，俭德可以当货财，清闲可以当寿考。
\begin{comments}
聂晋人曰：“若名人而登甲第，富翁而不骄奢，寿翁而又清闲，便是蓬壶三岛中人也。” \\
范汝受曰：“此亦是贫贱文人无所事事，自为慰藉云耳；恐亦无实在受用处也。” \\
曾青藜曰：“‘无事此静坐，一日似两日。若活七十年，便是百四十。’此是清闲当寿考注脚。” \\
石天外曰：“得《老子》‘退一步’法。” \\
顾天石曰：“予生平喜游，每逢佳山水，辄留连不去，亦自谓‘可当园亭之乐’。质之心斋，以为然否？”
\end{comments}
\end{yulu}

\begin{yulu}{尚友古人}
不独诵其诗、读其书，是尚友古人；即观其字画，亦是尚友古人处。
\begin{comments}
张竹坡曰：“能友字画中之古人，则九原皆为之感泣矣！”
\end{comments}
\end{yulu}

\begin{yulu}{斋僧与祝寿}
无益之施舍，莫过于斋僧；无益之诗文，莫过于祝寿。
\begin{comments}
张竹坡曰：“无益之心思，莫过于忧贫；无益之学问，莫过于务名。” \\
殷简堂曰：“若诗文有笔资，亦未尝不可。” \\
庞天池曰：“有益之施舍，莫过于多送我《幽梦影》几册。”
\end{comments}
\end{yulu}

\begin{yulu}{妻贤与境顺}
妾美不如妻贤，钱多不如境顺。
\begin{comments}
张竹坡曰：“此所谓‘竿头欲进步’者。然妻不贤，安用妾美？钱不多，那得境顺？” \\
张迂庵曰：“此盖谓二者不可得兼，舍一而取一者也。”又曰：“世固有钱多而境不顺者。”
\end{comments}
\end{yulu}

\begin{yulu}{修古庙与温旧业}
创新庵不若修古庙，读生书不若温旧业。
\begin{comments}
张竹坡曰：“是真会读书者，是真读过万卷书者，是真一书曾读过数遍者。” \\
顾天石曰：“惟《左传》、《楚词》、马、班、杜、韩之诗文，及《水浒》、《西厢》、《还魂》等书，虽读百遍不厌。此外皆不耐温者矣，奈何！” \\
王安节曰：“今世建生祠，又不若创茅庵。”
\end{comments}
\end{yulu}

\begin{yulu}{字画同原}
字与画同出一原。观六书始于象形，则可知已。
\begin{comments}
江含徵曰：“有不可画之字，不得不用六法也。” \\
张竹坡曰：“千古人未经道破，却一口拈出。”
\end{comments}
\end{yulu}

\begin{yulu}{园亭与住宅}
忙人园亭，宜与住宅相连；闲人园亭，不妨与住宅相远。
\begin{comments}
张竹坡曰：“真闲人，必以园亭为住宅。”
\end{comments}
\end{yulu}

\begin{yulu}{酒茶、诗文、曲词、灯月、笔口、婢奴}
酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口，口不可以当笔；婢可以当奴，奴不可以当婢。
\begin{comments}
江含徵曰：“婢当奴，则太亲，吾恐‘忽闻河东狮子吼’耳！” \\
周星远曰：“奴亦有可以当婢处，但未免稍逊耳。”又曰：近时“士大夫往往耽此癖。吾辈驰骛之流，盗此虚名，亦欲效颦相尚；滔滔者天下皆是也，心斋岂未识其故乎？” \\
张竹坡曰：“婢可以当奴者，有奴之所有者也；奴不可以当婢者，有婢之所同有，无婢之所独有者也。” \\
弟木山曰：“兄于饮食之顷，恐月不可以当灯。” \\
余湘客曰：“以奴当婢，小姐权时落后也。” \\
宗子发曰：“惟帝王家不妨以奴当婢，盖以有阉割法也。每见人家奴子出入主母卧房，亦殊可虑。”
\end{comments}
\end{yulu}

\begin{yulu}{酒剑消不平}
胸中小不平，可以酒消之；世间大不平，非剑不能消也。
\begin{comments}
周星远曰：“‘看剑引杯长。’一切不平皆破除矣。” \\
张竹坡曰：“此平世剑术，非隐娘辈所知。” \\
张迂庵曰：“苍苍者未必肯以太阿假人，似不能代作空空儿也。” \\
尤悔庵曰：“龙泉、太阿，汝知我者，岂止苏子美以一斗读《汉书》耶！”
\end{comments}
\end{yulu}

\begin{yulu}{谀骂宁口毋笔}
不得已而谀之者，宁以口，毋以笔；不可耐而骂之者，亦宁以口，毋以笔。
\begin{comments}
孙豹人曰：“但恐未必能自主耳！” \\
张竹坡曰：“上句立品，下句立德。” \\
张迂庵曰：“匪惟立德，亦以免祸。” \\
顾天石曰：“今人笔不谀人，更无用笔之处矣。心斋不知此苦，还是唐宋以上人耳！” \\
陆云士曰：“古《笔铭》曰：‘毫毛茂茂，陷水可脱，陷文不活。’正此谓也。亦有谀以笔而实讥之者，亦有骂以笔而若誉之者。总以不笔为高。”
\end{comments}
\end{yulu}

\begin{yulu}{多情者、红颜者、能诗者}
多情者必好色，而好色者未必尽属多情；红颜者必薄命，而薄命者未必尽属红颜；能诗者必好酒，而好酒者未必尽属能诗。
\begin{comments}
张竹坡曰：“情起于色者，则好色也，非情也；祸起于颜色者，则薄命在红颜，否则亦止曰命而已矣！” \\
洪秋士曰：“世亦有能诗而不好酒者。”
\end{comments}
\end{yulu}

\begin{yulu}{群芳论}
梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。
\begin{comments}
张竹坡曰：“美人令众卉皆香，名士令群芳俱舞。” \\
尤谨庸曰：“读之惊才绝艳，堪采入《群芳谱》中。”
\end{comments}
\end{yulu}

\begin{yulu}{物之能感人者}
物之能感人者，在天莫如月，在乐莫如琴，在动物莫如鹃，在植物莫如柳。
\begin{comments}

\end{comments}
\end{yulu}

\begin{yulu}{妻子与奴婢}
妻子颇足累人，羡和靖梅妻鹤子；奴婢亦能供职，喜志和樵婢渔奴。
\begin{comments}
尤悔庵曰：“‘梅妻鹤子，樵婢渔童’，可称绝对。人生眷属，得此足矣！”
\end{comments}
\end{yulu}

\begin{yulu}{渉猎与清高}
渉猎虽曰无用，犹胜于不通古今；清高固然可嘉，莫流于不识时务。
\begin{comments}
黄交三曰：“南阳抱膝时，原非清高者可比。” \\
江含徵曰：“此是心斋经济语。” \\
张竹坡曰：“不合时宜，则可；不达时务，奚其可？” \\
尤悔庵曰：“名言！名言！”
\end{comments}
\end{yulu}

\begin{yulu}{美人之谓}
所谓美人者：以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心。吾无间然矣。
\begin{comments}
冒辟疆曰：“合古今灵秀之气，庶几铸此一人。” \\
江含徵曰：“还要有松蘖之操才好。” \\
黄交三曰：“论美人而曰‘以诗词为心’，真是闻所未闻！”
\end{comments}
\end{yulu}

\begin{yulu}{蚊蝇以人为何物}
蝇集人面，蚊嘬人肤，不知以人为何物！
\begin{comments}
陈康畴曰：“应是头陀转世，意中但求布施也。” \\
释菌人曰：“不堪道破！” \\
张竹坡曰：“此《南华》精髓也。” \\
尤悔庵曰：“正以人之血肉衹堪供蝇蚊咀嚼耳。以我视之，人也；自蝇蚊视之，何异腥膻臭腐乎！” \\
陆云士曰：“集人面者，非蝇而蝇；嘬人肤者，非蚊而蚊。明知其为人也，而集之、嘬之，更不知其以人为何物！”
\end{comments}
\end{yulu}

\begin{yulu}{乐之不知享、不能享、不善享者}
有山林隐逸之乐而不知享者，渔樵也、农圃也、缁黄也；有园亭姬妾之乐，而不能享、不善享者，富商也、大僚也。
\begin{comments}
弟木山曰：“有山珍海错而不能享者，庖人也；有牙签玉轴而不能读者，蠹鱼也，书贾也。”
\end{comments}
\end{yulu}

\begin{yulu}{物各有偶，儗必于伦}
黎举云：“欲令梅聘海棠，枨子〈想是橙。〉臣樱桃，以芥嫁笋，但时不同耳。”予谓“物各有偶，儗必于伦”。今之嫁娶，殊觉未当。如梅之为物，品最清高；棠之为物，姿极妖艳。即使同时，亦不可为夫妇。不若梅聘梨花，海棠嫁杏，橼臣佛手，荔枝臣樱桃，秋海棠嫁雁来红，庶几相称耳。至若以芥嫁笋，笋如有知，必受河东狮子之累矣。
\begin{comments}
弟木山曰：“余尝以芍药为牡丹后，因作贺表一通。兄曾云：‘但恐芍药未必肯耳！’” \\
石天外曰：“花神有知，当以花果数昇谢蹇修矣。” \\
姜学在曰：“雁来红做新郎，真个是老少年也。”
\end{comments}
\end{yulu}

\begin{yulu}{五色与黑白}
五色有太过、有不及，惟黑与白无太过。
\begin{comments}
杜茶村曰：“君独不闻唐有李太白乎？” \\
江含征曰：“又不闻‘玄之又玄’乎？” \\
尤悔庵曰：“知此道者，其惟弈乎！老子曰：‘知其白，守其黑。’”
\end{comments}
\end{yulu}

\begin{yulu}{许氏《说文》之疵}
许氏《说文》，分部有止有其部，而无所属之字者，下必注云：“凡某之属，皆从某。”赘句殊觉可笑，何不省此一句乎！
\begin{comments}
谭公子曰：“此独民县到任告示耳。” \\
王司直曰：“此亦古史之遗。”
\end{comments}
\end{yulu}

\begin{yulu}{人生快意事}
阅《水浒传》，至鲁达打镇关西、武松打虎，因思人生必有一桩极快意事，方不枉在生一场。即不能有其事，亦须著得一种得意之书，庶几无憾耳。〈如李太白有贵妃捧砚事，司马相如有文君当罏事，严子陵有足加帝腹事，王涣、王昌龄有旗亭画壁事，王子安有顺风过江作《滕王阁序》事之类。〉
\begin{comments}
张竹坡曰：“此等事，必须无意中方做得来。” \\
陆云士曰：“心斋所著得意之书颇多，不止一打快活林、一打景阳冈称快意矣。” \\
弟木山曰：“兄若打中山狼，更极快意。”
\end{comments}
\end{yulu}

\begin{yulu}{四时风}
春风如酒，夏风如茗，秋风如烟，冬风如姜芥。
\begin{comments}
许筠庵曰：“所以‘秋风客’气味狠辣。” \\
张竹坡日：“安得东风夜夜来！”
\end{comments}
\end{yulu}

\begin{yulu}{冰裂纹}
冰裂纹极雅，然宜细、不宜肥，若以之作窗栏，殊不耐观也。〈冰裂纹须分大小，先作大冰裂，再于每大块之中，作小冰裂方佳。〉
\begin{comments}
江含徵曰：“此便是哥窑纹也。” \\
靳熊封曰：“‘一片冰心在玉壶’，可以移赠。”
\end{comments}
\end{yulu}

\begin{yulu}{鸟声次佳者殆高士之俦}
鸟声之最佳者，画眉第一，黄鹂、百舌次之。然黄鹂、百舌，世未有笼而畜之者，其殆高士之俦，可闻而不可屈者耶。
\begin{comments}
江含徵曰：“又有‘打起黄莺儿’者，然则亦有时用他不著。” \\
陆云士曰：“‘黄鹂住久浑相识，欲别频啼四五声。’来去有情，正不必笼而畜之也。”
\end{comments}
\end{yulu}

\begin{yulu}{累人与累己}
不治生产，其后必致累人；专务交游，其后必致累己。
\begin{comments}
杨圣藻曰：“晨钟夕磬，发人深省。” \\
冒巢民曰：“若在我，虽累己、累人，亦所不悔。” \\
宗子发曰：“累己犹可，若累人，则不可矣。” \\
江含徵曰：“今之人未必肯受你累，还是自家稳些的好。”
\end{comments}
\end{yulu}

\begin{yulu}{识字无过}
昔人云：“妇人识字，多致诲淫。”予谓此非识字之过也。盖识字则非无闻之人，其淫也，人易得而知耳。
\begin{comments}
张竹坡曰：“此名士持身，不可不加谨也。” \\
李若金曰：“贞者识字愈贞，淫者不识字亦淫。”
\end{comments}
\end{yulu}

\begin{yulu}{善读书者与善游山水者}
善读书者，无之而非书：山水亦书也，棋酒亦书也，花月亦书也；善游山水者，无之而非山水：书史亦山水也，诗酒亦山水也，花月亦山水也。
\begin{comments}
陈鹤山曰：“此方是真善读书人，善游山水人。” \\
黄交三曰：“善于领会者，当作如是观。” \\
江含徵曰：“五更卧被，时有无数山水书籍在眼前胸中。” \\
尤悔庵曰：“山耶，水耶，书耶，一而二，二而三，三而一者也。” \\
陆云士曰：“妙舌如环，真慧业文人之语。”
\end{comments}
\end{yulu}

\begin{yulu}{园亭之妙在丘壑布置}
园亭之妙，在丘壑布置，不在雕绘琐屑。往往见人家园亭，屋脊墙头，雕砖镂瓦，非不穷极工巧，然未久即坏，坏后极难修葺，是何如朴素之为佳乎。
\begin{comments}
江含徵曰：“世间最令人神怆者，莫如名园雅墅，一经颓废，风台月榭，埋没荆棘。故昔之贤达，有不欲置别业者。予尝过琴虞，留题名园，句有云：‘而今绮砌雕栏在，賸与园丁作业钱。’盖伤之也。” \\
弟木山曰：“予尝悟作园亭与作光棍二法。园亭之善，在多回廊；光棍之恶，在能结讼。”
\end{comments}
\end{yulu}

\begin{yulu}{清宵邀月，良夜呼蛩}
清宵独坐，邀月言愁；良夜孤眠，呼蛩语恨。
\begin{comments}
袁士旦曰：“令我百端交集。” \\
黄孔植曰：“此逆旅无聊之况，心斋亦知之乎！”
\end{comments}
\end{yulu}

\begin{yulu}{官声采于舆论，花案定于成心}
官声采于舆论，豪右之口与寒乞之口，俱不得其真；花案定于成心，艳媚之评与寝陋之评，概恐失其实。
\begin{comments}
黄九烟曰：“先师有言：‘不如乡人之善者，好之；其不善者，恶之。’” \\
李若金曰：“豪右而不讲分上，寒乞而不望推恩者，亦未尝无公论。” \\
倪永清曰：“我谓众人唾骂者，其人必有可观。”
\end{comments}
\end{yulu}

\begin{yulu}{胸藏丘壑，兴寄烟霞}
胸藏丘壑，城市不异山林；兴寄烟霞，阎浮有如蓬岛。
\begin{comments}

\end{comments}
\end{yulu}

\begin{yulu}{俗言之不足据}
梧桐为植物中清品，而形家独忌之，甚且谓“梧桐大如斗，主人往外走。”若竟视为不祥之物也者。夫翦桐封弟，其为宫中之桐可知。而卜世最久者，莫过于周，俗言之不足据，类如此夫！
\begin{comments}
江含征曰：“爱碧梧者，遂艰于白镪。造物盖忌之，故靳之也。有何吉凶、休咎之可关！衹是打秋风时，光棍样可厌耳！” \\
尤悔庵曰：“‘梧桐生矣，于彼朝阳’，《诗》言之矣。” \\
倪永清曰：“心斋为梧桐雪千古之奇冤，百卉俱当九顿。”
\end{comments}
\end{yulu}

\begin{yulu}{多情者、好饮者、喜读书者}
多情者不以生死易心，好饮者不以寒暑改量，喜读书者不以忙闲作辍。
\begin{comments}
朱其恭曰：“此三言者，皆是心斋自为写照。” \\
王司直日：“我愿饮酒、读《离骚》，至死方辍，何如？”
\end{comments}
\end{yulu}

\begin{yulu}{蛛与驴}
蛛为蝶之敌国，驴为马之附庸。
\begin{comments}
周星远曰：“妙论解颐，不数晋人危语、隐语。” \\
黄交三曰：“自开闢以来，未闻有此奇论。”
\end{comments}
\end{yulu}

\begin{yulu}{立品与渉世}
立品须发乎宋人之道学，渉世须参以晋代之风流。
\begin{comments}
方宝臣曰：“真道学，未有不风流者。” \\
张竹坡曰：“夫子自道也。” \\
胡静夫曰：“予赠金陵前辈赵容庵句云：‘文章鼎立《庄》《骚》外，杖履风流晋宋间。’今当移赠山老。” \\
倪永清曰：“等闲地位，却是个双料圣人。” \\
陆云士曰：“有不风流之道学，有风流之道学；有不道学风流，有道学之风流，毫厘千里。”
\end{comments}
\end{yulu}

\begin{yulu}{草木亦知人伦}
古谓禽兽亦知人伦。予谓匪独禽兽也，即草木亦复有之。牡丹为王，芍药为相，其君臣也；南山之乔，北山之梓，其父子也；荆之闻分而枯，闻不分而活，其兄弟也；莲之并蒂，其夫妇也；兰之同心，其朋友也。
\begin{comments}
江含徵曰：“纲常伦理，今日几于扫地，合向花木鸟兽中求之。”又曰：“心斋不喜迂腐，此却有腐气。”
\end{comments}
\end{yulu}

\begin{yulu}{豪杰与文人}
豪杰易于圣贤，文人多于才子。
\begin{comments}
张竹坡曰：“豪杰不能为圣贤，圣贤未有不豪杰。文人才子亦然。”
\end{comments}
\end{yulu}

\begin{yulu}{隐仕与仙凡}
牛与马，一仕而一隐也；鹿与豕，一仙而一凡也。
\begin{comments}
杜茶村曰：“田单之火牛，亦曾效力疆场；至马之隐者，则绝无之矣。若武王归马于华山之阳，所谓‘勒令致仕’者也。” \\
张竹坡曰：“‘莫与儿孙作马牛’，盖为后人审出处语也。”
\end{comments}
\end{yulu}

\begin{yulu}{至文皆血涙所成}
古今至文，皆血泪所成。
\begin{comments}
吴晴岩曰：“山老《清泪痕》一书，细看皆是血泪。” \\
江含徵曰：“古今恶文，亦纯是血。”
\end{comments}
\end{yulu}

\begin{yulu}{“情”与“才”}
“情”之一字，所以维持世界；“才”之一字，所以粉饰乾坤。
\begin{comments}
吴雨若曰：“世界原从‘情’字生出，有夫妇，然后有父子；有父子，然后有兄弟；有兄弟，然后有朋友；有朋友，然后有君臣。” \\
释中洲曰：“‘情’与‘才’缺一不可。”
\end{comments}
\end{yulu}

\begin{yulu}{孔子与释迦}
孔子生于东鲁；东者生方，故礼乐文章，其道皆自无而有。释迦生于西方；西者死地，故受想行识，其教皆自有而无。
\begin{comments}
吴街南曰：“佛游东土，佛入生方；人望西天，岂知是寻死地。呜呼，西方之人兮，之死靡他！” \\
殷日戒曰：“孔子衹勉人生时用功，佛氏衹教人死时作主，各自一意。” \\
倪永清曰：“盘古生于天心，故其人在不有不无之间。”
\end{comments}
\end{yulu}

\begin{yulu}{水藉色于山，诗乞灵于酒}
有青山方有绿水，水惟借色于山；有美酒便有佳诗，诗亦乞灵于酒。
\begin{comments}
李圣许曰：“有青山绿水，乃可酌美酒而咏佳诗。是诗酒又发端于山水也。”
\end{comments}
\end{yulu}

\begin{yulu}{三讲学者}
严君平以卜讲学者也，孙思邈以医讲学者也，诸葛武侯以出师讲学者也。
\begin{comments}
殷日戒曰：“心斋殆又以《幽梦影》讲学者耶！” \\
戴田友曰：“如此讲学，才可称道学先生。”
\end{comments}
\end{yulu}

\begin{yulu}{雄雌有分}
人谓女美于男，禽则雄华于雌，兽则牝牡无分者也。
\begin{comments}
杜于皇曰：“人亦有男美于女者，此尚非确论。” \\
徐松之曰：“此是茶村兴到之言，亦非定论。”
\end{comments}
\end{yulu}

\begin{yulu}{三“无奈事”}
镜不幸而遇嫫母，砚不幸而遇俗子，剑不幸而遇庸将；皆无可奈何之事。
\begin{comments}
杨圣藻曰：“凡不幸者，皆可以此槪之。” \\
闵宾连日：“心斋案头无一佳砚，然诗、文绝无一点尘俗气。此又砚之大幸也。” \\
曹沖谷曰：“最无可奈何者，佳人定随痴汉。”
\end{comments}
\end{yulu}

\begin{yulu}{五“必当”事}
天下无书则已；有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。
\begin{comments}
弟木山曰：“谈何容易！即吾家黄山，几能得一到耶？”
\end{comments}
\end{yulu}

\begin{yulu}{搦管拈毫当不负秋虫春鸟}
秋虫春鸟，尚能调声弄舌，时吐好音。我辈搦管拈毫，岂可甘作鸦鸣牛喘！
\begin{comments}

\end{comments}
\end{yulu}

\begin{yulu}{媸颜不与镜为仇}
媸颜陋质，不与镜为仇者，亦以镜为无知之死物耳。使镜而有知，必遭扑破矣。
\begin{comments}
江含徵曰：“镜而有知，遇若辈早已回避矣。” \\
张竹坡曰：“镜而有知，必当化媸为妍。”
\end{comments}
\end{yulu}

\begin{yulu}{百忍同居}
吾家公艺，恃百忍以同居。千古传为美谈。殊不知忍而至于百，则其家庭乖戾暌隔之处，正未易更仆数也。
\begin{comments}
江含征曰：“然除了一忍，更无别法。” \\
顾天石曰：“心斋此论，先得我心。忍以治家可耳；奈何进之高宗，使忍以养成武氏之祸哉！” \\
倪永清曰：“若用‘忍’字，则百犹嫌少。否则以‘剑’字处之，足矣。或曰‘出家’二字，足以处之。” \\
王安节曰：“惟其乖戾睽隔，是以要忍。”
\end{comments}
\end{yulu}

\begin{yulu}{九世同居不可以为法}
九世同居诚为盛事，然止当与割股庐墓者作一例看。可以为难矣，不可以为法也。
\begin{comments}
洪去芜曰：“古人原有‘父子异宫’之说。” \\
沈契掌曰：“必居天下之广居而后可。”
\end{comments}
\end{yulu}

\begin{yulu}{作文之法}
作文之法：意之曲折者，宜写之以显浅之词；理之显浅者，宜运之以曲折之笔；题之熟者，参之以新奇之想；题之庸者，深之以关系之论。至于窘者舒之使长，缛者删之使简，俚者文之使雅，闹者摄之使静，皆所谓裁制也。
\begin{comments}
陈康畴曰：“深得作文三昧语。” \\
张竹坡曰：“所谓节制之师。” \\
王丹麓曰：“文家秘旨，和盘托出，有功作者不浅。”
\end{comments}
\end{yulu}

\begin{yulu}{物中尤物}
笋为蔬中尤物；荔枝为果中尤物；蟹为水族中尤物；酒为饮食中尤物；月为天文中尤物；西湖为山水中尤物；词曲为文字中尤物。
\begin{comments}
张南村曰：“《幽梦影》可为书中尤物。” \\
陈鹤山曰：“此一则又为《幽梦影》中尤物。”
\end{comments}
\end{yulu}

\begin{yulu}{爱怜解语花}
买得一本好花，犹且爱护而怜惜之，矧其为解语花乎？
\begin{comments}
周星远曰：“性至之语，自是君身有仙骨，世人那得知其故耶！” \\
石天外曰：“此一副心，令我念佛数声。” \\
李若金曰：“花能解语，而落于粗恶武夫，或遭狮吼戕贼，虽欲爱护，何可得？” \\
王司直曰：“此言是恻隐之心，即是是非之心。”
\end{comments}
\end{yulu}

\begin{yulu}{观便面知人}
观手中便面，足以知其人之雅俗，足以识其人之交游。
\begin{comments}
李圣许曰：“今人以笔资匄名人书画，名人何尝与之交游！吾知其手中便面虽雅，而其人则俗甚也。心斋此条，犹非定论。” \\
毕蝎谷曰：“人苟肯以笔资匄名人书画，则其人犹有雅道存焉，世固有幷不爱此道者。” \\
钱目天曰：“二说皆然。”
\end{comments}
\end{yulu}

\begin{yulu}{水火皆可变不洁为至洁}
水为至污之所会归，火为至污之所不到。若变不洁为至洁，则水火皆然。
\begin{comments}
江含徵曰：“世间之物，宜投诸水火者不少，盖喜其变也。”
\end{comments}
\end{yulu}

\begin{yulu}{貌有丑而可观者，文有不通而可爱者}
貌有丑而可观者，有虽不丑而不足观者；文有不通而可爱者，有虽通而极可厌者。此未易与浅人道也。
\begin{comments}
陈康畴曰：“相马于牝牡骊黄之外者，得之矣。” \\
李若金曰：“究竟可观者，必有奇怪处；可爱者，必无大不通。” \\
梅雪坪曰：“虽通而可厌，便可谓之不通。”
\end{comments}
\end{yulu}

\begin{yulu}{游玩山水须有缘}
游玩山水，亦复有缘。苟机缘未至，则虽近在数十里之内，亦无暇到也。
\begin{comments}
张南村曰：“予晤心斋时，询其曾游黄山否。心斋对以‘未游’，当是机缘未至耳。” \\
陆云士曰：“余慕心斋者十年。今戊寅之冬，始得一面。身到黄山恨其晚，而正未晚也。”
\end{comments}
\end{yulu}

\begin{yulu}{贫富戒谄骄}
贫而无谄，富而无骄，古人之所贤也；贫而无骄，富而无谄，今人之所少也。足以知世风之降矣。
\begin{comments}
许耒庵曰：“战国时已有‘贫贱骄人’之说矣。” \\
张竹坡曰：“有一人一时而对此谄、对彼骄者，更难！”
\end{comments}
\end{yulu}

\begin{yulu}{“十年读书，十年游山”恐亦不足偿愿}
昔人欲以十年读书，十年游山，十年检藏。予谓检藏尽可不必十年，只二三载足矣。若读书与游山，虽或相倍蓰，恐亦不足以偿所愿也。必也，如黄九烟前辈之所云：“人生必三百岁而后可乎！”
\begin{comments}
江含徵曰：“昔贤原谓尽则安能，但身到处，莫放过耳。” \\
孙松坪曰：“吾乡李长蘅先生爱湖上诸山，有‘每个峰头住一年’之句。然则黄九烟先生所云，犹恨其少。” \\
张竹坡曰：“今日想来，彭祖反不如马迁。”
\end{comments}
\end{yulu}

\begin{yulu}{毋为君子所鄙，毋为名宿所不知}
宁为小人之所骂，毋为君子之所鄙；宁为盲主司之所摈弃，毋为诸名宿之所不知。
\begin{comments}
陈康畴曰：“世之人自今以后，慎毋骂心斋也。” \\
江含征曰：“不独骂也，即打亦无妨，但恐鸡肋不足以安尊拳耳！” \\
张竹坡曰：“后二句足少平吾恨。” \\
李若金曰：“不为小人所骂，便是乡愿；若为君子所鄙，断非佳士。”
\end{comments}
\end{yulu}

\begin{yulu}{傲骨与傲心}
傲骨不可无，傲心不可有。无傲骨则近于鄙夫，有傲心不得为君子。
\begin{comments}
吴街南曰：“立君子之侧，骨亦不可傲；当鄙夫之前，心亦不可不傲。” \\
石天外曰：“道学之言，才人之笔。” \\
庞笔奴曰：“现身说法，真实妙谛。”
\end{comments}
\end{yulu}

\begin{yulu}{蝉与蜂}
蝉为虫中之夷、齐，蜂为虫中之管、晏。
\begin{comments}
崔青峙曰：“心斋可谓虫之董狐。” \\
吴镜秋曰：“蚊是虫中酷吏，蝇是虫中游客。”
\end{comments}
\end{yulu}

\begin{yulu}{人乐居“痴”、“愚”、“拙”、“狂”}
曰“痴”、曰“愚”、曰“拙”、曰“狂”，皆非好字面，而人每乐居之；曰“姦”、曰“黠”、曰“强”、曰“佞”，反是，而人每不乐居之，何也？
\begin{comments}
江含徵曰：“有其名者无其实，有其实者避其名。”
\end{comments}
\end{yulu}

\begin{yulu}{唐虞之乐可感鸟兽}
唐虞之际，音乐可感鸟兽。此盖唐虞之鸟兽，故可感耳。若后世之鸟兽，恐未必然。
\begin{comments}
洪去芜曰：“然则鸟兽亦随世道为升降耶？” \\
陈康畴曰：“后世之鸟兽，应是后世之人所化身，即不无升降，正未可知。” \\
石天外曰：“鸟兽自是可感，但无唐虞音乐耳。” \\
毕右万曰：“后世之鸟兽，与唐虞无异，但后世之人迥不同耳！”
\end{comments}
\end{yulu}

\begin{yulu}{痛痒与苦酸}
痛可忍，而痒不可忍；苦可耐，而酸不可耐。
\begin{comments}
陈康畴曰：“余见酸子偏不耐苦。” \\
张竹坡曰：“是痛、痒关心语。” \\
余香祖曰：“痒不可忍，须倩麻姑搔背。” \\
释牧堂曰：“若知痛痒、辨苦酸，便是居士悟处。”
\end{comments}
\end{yulu}

\begin{yulu}{镜中影与月下影}
镜中之影，著色人物也；月下之影，写意人物也。镜中之影，钩边画也；月下之影，没骨画也。月中山河之影，天文中地理也；水中星月之象，地理中天文也。
\begin{comments}
恽叔子曰：“绘空镂影之笔。” \\
石天外曰：“此种著色写意，能令古今善画人一齐搁笔。” \\
沈契掌曰：“好影子俱被心斋先生画著。”
\end{comments}
\end{yulu}

\begin{yulu}{读无字书与会难通解}
能读无字之书，方可得惊人妙句；能会难通之解，方可参最上禅机。
\begin{comments}
黄交三曰：“山老之学，从悟而入，故常有彻天彻地之言。”
\end{comments}
\end{yulu}

\begin{yulu}{诗酒与佳丽}
若无诗酒，则山水为具文；若无佳丽，则花月皆虚设。
\begin{comments}

\end{comments}
\end{yulu}

\begin{yulu}{造物之所忌}
才子而美姿容，佳人而工著作，断不能永年者，匪独为造物之所忌。盖此种原不独为一时之宝，乃古今万世之宝，故不欲久留人世以取亵耳！
\begin{comments}
郑破水曰：“千古伤心，同声一哭。” \\
王司直曰：“千古伤心者，读此可以不哭矣！”
\end{comments}
\end{yulu}

\begin{yulu}{北音}
陈平封曲逆侯，《史》、《汉》注皆云：“音去遇。”予谓此是北人土音耳。若南人四音俱全，似仍当读作本音为是。〈北人于唱“曲”之“曲”，亦读如“去”字。〉
\begin{comments}
孙松坪曰：“曲逆，今定县也。众水潆洄，势曲而流逆。予尝为土人订之，心斋重发吾覆矣。”
\end{comments}
\end{yulu}

\begin{yulu}{《诗经》时似有入声}
古人四声俱备，如“六”、“国”二字，皆入声也。今梨园演苏秦剧，必读“六”为“溜”，读“国”为“鬼”，从无读入声者。然考之《诗经》，如“良马六之、无衣六兮”之类，皆不与去声叶，而叶“祝”“告”“燠”；“国”字皆不与上声叶，而叶入“陌”“质”韵，则是古人似亦有入声，未必尽读“六”为“溜”、读“国”为“鬼”也。
\begin{comments}
弟木山曰：“梨园演苏秦，原不尽读‘六国’为‘溜鬼’，大抵以曲调为别。若曲是南调，则仍读入声也。”
\end{comments}
\end{yulu}

\begin{yulu}{砚佳与妾美}
闲人之砚，固欲其佳；而忙人之砚，尤不可不佳。娱情之妾，固欲其美；而广嗣之妾，亦不可不美。
\begin{comments}
江含徵曰：“砚美下墨可也，妾美招妒奈何？” \\
张竹坡曰：“妒在妾，不在美。”
\end{comments}
\end{yulu}

\begin{yulu}{独乐乐、与人乐乐、与众乐乐}
如何是独乐乐，曰鼓琴。如何是与人乐乐，曰奕棋。如何是与众乐乐，曰马吊。
\begin{comments}
蔡铉昇曰：“独乐乐，与人乐乐，孰乐？曰‘不若与人’。与少乐乐，与众乐乐，孰乐？曰‘不若与少’。” \\
王丹麓曰：“我与蔡君异。独畏人为鬼阵，见则必乱其局而后已。”
\end{comments}
\end{yulu}

\begin{yulu}{善恶与胎卵湿化四生}
不待教而为善为恶者，胎生也。必待教而后为善为恶者，卵生也。偶因一事之感触，而突然为善为恶者，湿生也。〈如周处、戴渊之改过，李怀光反叛之类。〉前后判若两截，究非一日之故也，化生也。〈如唐玄宗、卫武公之类。〉
\begin{comments}

\end{comments}
\end{yulu}


\begin{yulu}{物以神用者}
凡物皆以形用。其以神用者，则镜也、符印也、日晷也、指南针也。
\begin{comments}
袁中江曰：“凡人皆以形用。其以神用者，圣贤也，仙也，佛也。” \\
黄虞外士曰：“凡物之用皆形，而其所以然者，神也。镜凸凹而易其肥瘦，符印以专一而主其神机，日晷以恰当而定准则，指南以灵动而活其针缝。是皆神而明之存乎人矣。”
\end{comments}
\end{yulu}

\begin{yulu}{愿来世托生为绝代佳人}
才子遇才子，每有怜才之心；美人遇美人，必无惜美之意。我愿来世托生为绝代佳人，一反其局而后快。
\begin{comments}
陈鹤山曰：“谚云：‘鲍老当筵笑郭郎，笑他舞袖大郎当。若教鲍老当筵舞，转更郎当舞袖长。’则为之奈何？” \\
郑蕃修曰：“俟心斋来世为佳人时再议。” \\
余湘客曰：“古亦有‘我见犹怜’者。” \\
倪永清曰：“再来时不可忘却。”
\end{comments}
\end{yulu}

\begin{yulu}{建无遮大会}
予尝欲建一无遮大会，一祭历代才子，一祭历代佳人。俟遇有真正高僧，即当为之。
\begin{comments}
顾天石曰：“君若果有此盛举，请迟至二三十年之后，则我亦可以拜领盛情也。” \\
释中洲曰：“我是真正高僧，请即为之，何如？不然，则此二种沉魂滞魄，何日而得解脱耶？” \\
江含徵曰：“折柬虽具，而未有定期，则才子佳人亦复怨声载道。”又曰：“我恐非才子而冒为才子，非佳人而冒为佳人。虽有十万八千母陀罗臂，亦不能具香厨法膳也，心斋以为然否？” \\
释远峰曰：“中洲和尚，不得夺我施主！”
\end{comments}
\end{yulu}

\begin{yulu}{天地之替身}
圣贤者，天地之替身。
\begin{comments}
石天外曰：“此语大有功名教，敢不伏地拜倒！” \\
张竹坡曰：“圣贤者，乾坤之帮手。”
\end{comments}
\end{yulu}

\begin{yulu}{天极不难做}
天极不难做，只须生仁人君子有才德者二三十人足矣。君一、相一、冢宰一，及诸路总制抚军是也。
\begin{comments}
黄九烟曰：“吴歌有云：‘做天切莫做四月天。’可见天亦有难做之时。” \\
江含征曰：“天若好做，又不须女娲氏补之。” \\
尤谨庸曰：“天不做天，衹是做梦。奈何！奈何！” \\
倪永清曰：“天若都生善人，君相皆当袖手，便可无为而治。” \\
陆云士曰：“极诞极奇之话，极真极确之话。”
\end{comments}
\end{yulu}

\begin{yulu}{一登仕版辄与掷“陞官图”反}
掷“陞官图”，所重在“德”，所忌在“赃”。何一登仕版，辄与之相反耶？
\begin{comments}
江含征曰：“所重在‘德’，不过是要赢几文钱耳！” \\
沈契掌曰：“仕版原与纸版不同！”
\end{comments}
\end{yulu}

\begin{yulu}{动植之三教}
动物中有三教焉：蛟龙麟凤之属，近于儒者也；猿狐鹤鹿之属，近于仙者也；狮子牯牛之属，近于释者也。植物中有三教焉；竹梧兰蕙之属，近于儒者也；蟠桃老桂之属，近于仙者也；莲花薝卜之属，近于释者也。
\begin{comments}
顾天石曰：“请高唱《西厢》一句，一个通彻三教九流。” \\
石天外曰：“众人碌碌，动物中蜉蝣而已；世人峥嵘，植物中荆棘而已。”
\end{comments}
\end{yulu}

\begin{yulu}{佛言喩人身}
佛氏云：“日月在须弥山腰。”果尔，则日月必是绕山横行而后可。苟有昇有降，必为山巓所碍矣。又云：“地上有阿耨达池，其水四出，流入诸印度。”又云：“地轮之下为水轮，水轮之下为风轮，风轮之下为空轮。”余谓此皆喩言人身也：须弥山喩人首，日月喩两目，池水四出喩血脉流通，地轮喩此身，水为便溺，风为泄气。此下则无物矣。
\begin{comments}
释远峰曰：“却被此公道破。” \\
毕右万曰：“乾坤交后，有三股大气：一呼吸、二盘旋、三升降。呼吸之气，在八卦为震、巽，在天地为风、雷，为海潮，在人身为鼻息；盘旋之气，在八卦为坎、离，在天地为日、月，在人身为两目，为指尖、发顶罗纹，在草木为树节、蕉心；升降之气，在八卦为艮、兑，在天地为山、泽，在人身为髓液便溺，为头颅、肚腹，在草木为花叶之萌、雕，为树梢之向天、树根之入地。知此，而寓言之出于二氏者，皆可类推而悟。”
\end{comments}
\end{yulu}

\begin{yulu}{补东坡和陶诗}
苏东坡和陶诗，尚遗数十首。予尝欲集坡句以补之，苦于韵之弗备而止。如《责子诗》中“不识六与七”，“但觅梨与栗”，“七”字、“栗”字皆无其韵也。
\begin{comments}

\end{comments}
\end{yulu}

\begin{yulu}{偶得之句}
予尝偶得句，亦殊可喜，惜无佳对，遂未成诗。其一为“枯叶带虫飞”，其一为“乡月大于城”。姑存之，以俟异日。
\begin{comments}

\end{comments}
\end{yulu}

\begin{yulu}{四妙境}
“空山无人，水流花开”二句，极琴心之妙境。“胜固欣然，败亦可喜”二句，极手谈之妙境。“帆随湘转，望衡九面”二句，极泛舟之妙境。“胡然而天，胡然而帝”二句，极美人之妙境。
\begin{comments}

\end{comments}
\end{yulu}

\begin{yulu}{影之“受”“施”}
镜与水之影，所受者也；日与灯之影，所施者也。月之有影，则在天者为受，而在地者为施也。
\begin{comments}
郑破水曰：“‘受’、‘施’二字，深得阴阳之理。” \\
庞天池曰：“幽梦之影，在心斋为施，在笔奴为受。”
\end{comments}
\end{yulu}

\begin{yulu}{水声、风声、雨声}
水之为声有四：有瀑布声，有流泉声，有滩声，有沟浍声。风之为声有三：有松涛声，有秋叶声，有波浪声；雨之为声有二：有梧蕉荷叶上声，有承檐溜竹筒中声。
\begin{comments}
弟木山曰：“数声之中，惟水声最为厌。以其无已时，甚聒人耳也。”
\end{comments}
\end{yulu}

\begin{yulu}{文人好鄙富人}
文人每好鄙薄富人，然于诗文之佳者，又往往以金玉珠玑锦绣誉之，则又何也？
\begin{comments}
陈鹤山曰：“犹之富贵家张山癯野老落木荒村之画耳。” \\
江含徵曰：“富人嫌其悭且俗耳，非嫌其珠玉文绣也。” \\
张竹坡曰：“不文，虽穷可鄙；能文，虽富可敬。” \\
陆云士曰：“竹坡之言，是真公道说话！” \\
李若金曰：“富人之可鄙者，在吝，或不好史、书，或畏交游，或趋炎热而轻忽寒士。若非然者，则富翁大有裨益人处，何可少之！”
\end{comments}
\end{yulu}

\begin{yulu}{闲与忙}
能闲世人之所忙者，方能忙世人之所闲。
\begin{comments}

\end{comments}
\end{yulu}

\begin{yulu}{读经史}
先读经，后读史，则论事不谬于圣贤。既读史，复读经，则观书不徒为章句。
\begin{comments}
黄交三曰：“宋儒语录中不可多得之句。” \\
陆云士曰：“先儒著书法，累牍连章，不若心斋数言道尽。” \\
王宓草曰：“妄论经、史者，还宜退而读经。”
\end{comments}
\end{yulu}

\begin{yulu}{城市之乐}
居城市中，当以画幅当山水，以盆景当苑囿，以书籍当友朋。
\begin{comments}
周星远曰：“究是心斋偏重独乐乐！” \\
王司直曰：“心斋先生置身于画中矣！”
\end{comments}
\end{yulu}

\begin{yulu}{乡居须得良朋}
乡居须得良朋始佳。若田夫樵子，仅能辨五谷而测晴雨，久且数，未免生厌矣。而友之中，又当以能诗为第一，能谈次之，能画次之，能歌又次之，解觞政者又次之。
\begin{comments}
江含征曰：“说鬼话者，又次之。” \\
殷日戒曰：“奔走于富贵之门者，自应以善说鬼话为第一，而诸客次之。” \\
倪永清曰：“能诗者，必能说鬼话。” \\
陆云士曰：“三说递进，愈转愈妙，滑稽之雄。”
\end{comments}
\end{yulu}

\begin{yulu}{花鸟中之夷尹惠}
玉兰，花中之伯夷也〈高而且洁〉。葵，花中之伊尹也〈倾心向日〉。莲，花中之柳下惠也〈污泥不染〉。鹤，鸟中之伯夷也〈仙品也〉。鸡，鸟中之伊尹也〈司晨〉。莺，鸟中之柳下惠也〈求友〉。
\begin{comments}

\end{comments}
\end{yulu}

\begin{yulu}{名不符实}
无其罪而虚受恶名者，蠹鱼也〈蛀书之虫，另是一种，其形如蚕蛹而差小〉；有其罪而恒逃清议者，蜘蛛也。
\begin{comments}
张竹坡曰：“自是老吏断狱。” \\
李若金曰：“予尝有除蛛网说，则讨之未尝无人。”
\end{comments}
\end{yulu}

\begin{yulu}{臭腐化神奇}
臭腐化为神奇，酱也、腐乳也、金汁也。至神奇化为臭腐，则是物皆然。
\begin{comments}
袁中江曰：“神奇不化臭腐者，黄金也、真诗文也。” \\
王司直曰：“曹操、王安石文字，亦是神奇出于臭腐。”
\end{comments}
\end{yulu}

\begin{yulu}{君子、小人相攻之大势}
黑与白交，黑能污白，白不能掩黑；香与臭混，臭能胜香，香不能敌臭。此君子、小人相攻之大势也。
\begin{comments}
弟木山曰：“人必喜白而恶黑，黜臭而取香，此又君子必胜小人之理也。理在，又乌论乎势！” \\
石天外曰：“余尝言：于黑处著一些白，人必惊心骇目，皆知黑处有白；于白处著一些黑，人亦必惊心骇目，以为白处有黑。甚矣！君子之易于形短，小人之易于见长，此不虞之誉、求全之毁所由来也。读此慨然。” \\
倪永清曰：“当今以臭攻臭者不少。”
\end{comments}
\end{yulu}

\begin{yulu}{“耻”“痛”二字}
“耻”之一字，所以治君子；“痛”之一字，所以治小人。
\begin{comments}
张竹坡曰：“若使君子以耻治小人，则有耻且格；小人以痛报君子，则尽忠报国。”
\end{comments}
\end{yulu}

\begin{yulu}{当局则迷}
镜不能自照，衡不能自权，剑不能自击。
\begin{comments}
倪永清曰：“诗不能自传，文不能自誉。” \\
庞天池曰：“美不能自见，恶不能自掩。”
\end{comments}
\end{yulu}

\begin{yulu}{诗亦不必待穷而后工}
古人云：“诗必穷而后工”。盖穷则语多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳？苟思所变，计惟有出游一法，即以所见之山川风土物产人情，或当疮痍兵燹之馀，或值旱潦灾祲之后，无一不可寓之诗中，藉他人之穷愁，以供我之咏叹，则诗亦不必待穷而后工也。
\begin{comments}
张竹坡曰：“所以郑监门《流民图》独步千古。” \\
倪永清曰：“得意之游，不暇作诗；失意之游，不能作诗。苟能以无意游之，则眼光识力定是不同。” \\
尤悔庵曰：“世之穷者多而工诗者少，诗亦不任受过也。”
\end{comments}
\end{yulu}
