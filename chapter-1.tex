\chapter{跋}

\section{江之兰跋}
抱异疾者多奇梦，梦所未到之境，梦所未见之事，以心为君主之官，邪干之故如此，此则病也，非梦也。至若梦木撑天，梦河无水，则休咎应之；梦牛尾梦蕉鹿，则得失应之。此则梦也，非病也。心斋之《幽梦影》，非病也，非梦也，影也。影者维何？石火之一敲，电光之一瞥也。东坡所谓一掉头时生老病，一弹指顷去来今也。昔人云芥子纳须弥，而心斋则于倏忽备古今也。此因其心闲手闲，故弄墨如此之闲适也。心斋盖长于勘梦者也，然而未可向痴人说也。



己巳三月既望 寓东淘香雪斋江之兰草


\section{葛元煦跋}
余习闻《幽梦影》一书，著墨不多，措词极隽，每以未获一读为恨事。客秋南沙顾耐圃茂才示以钞本，展玩之馀，爱不释手。所惜尚有残阙，不无馀憾。今从同里袁翔甫大令处见有刘君式亭所赠原刊之本，一无遗漏，且有同学诸君评语，尤足令人寻绎。间有未评数条，经大令一一补之，功媲娲皇，允称全璧。爰乞重付手民，冀可流传久远。大令欣然曰：诺。故略叙其巓末云。



光绪五年岁次已卯冬十月仁和葛元煦理斋氏识


\section{杨复古跋}
昔人著书，间附评语，若以评语参错书中，则《幽梦影》创格也。清言隽旨，前于后喁，令读者如入真长座中与诸客周旋，聆其謦欬，不禁色舞眉飞，洵翰墨中奇观也。书名曰“梦”日“影”盖取六如之义。饶广长舌，散天女花，心灯意蕊，一印印空，可以悟矣。



乙未夏日震泽杨复古识


\section{张惣识跋}
昔人云：梅花之影，妙于梅花。窃意影子何能妙于花？惟花妙则影亦妙，枝干扶疏，自尔天然生动。凡一切文字语言，总是才人影子，人妙则影自妙。此册一行一句，非名言即韵语，皆从胸次体验而出，故能发人警省。片玉碎金，俱可宝贵。幽人梦境，读者勿作影响观可矣。 　　　　　　　　　　　　　　　　　　　　　　　　　　南村张惣识
